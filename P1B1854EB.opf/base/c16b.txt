མཆོད་པར་བརྗོད་པ།བླ་མ་དང་མགོན་པོ་འཇམ་དཔལ་དབྱངས་ལ་ཕྱག་འཚལ་ལོ།།འགྲོ་བའི་དོན་དུ་དཀའ་བ་དཔག་མེད་པས།།བྱང་ཆུབ་མཆོག་རབ་འདི་ནི་མངོན་མཁྱེན་ནས།།རིགས་རུས་བརྗོད་བྱའི་ཡུལ་ལས་རབ་འདས་ཀྱང་།།རིགས་རུས་ཆོ་འབྲང་མཆོག་གྱུར་ཟས་གཙང་སྲས།།ངོ་མཚར་རྨད་བྱུང་མཆོག་གི་སྤྲུལ་སྐུ་དེས།།ཤིན་ཏུ་གདུལ་དཀའི་སེམས་ཅན་སྨིན་མཛད་པ།།ཤཱཀྱའི་རྒྱལ་པོ་ཐུབ་དབང་དེ་དག་ལ།།སྙིང་ཁོང་རུས་པའི་གཏིང་ནས་སྐྱབས་སུ་མཆི།།ཐོག་མར་འཛམ་གླིང་འདི་ན་མཆོག་གྱུར་པ།།ཟས་བཞི་མིང་དྲུག་ཐ་དད་རྣམ་གསུམ་གྱིས།།ཀུན་ནས་འབྱོར་པ་སྐྱོན་མེད་མི་ཡི་བདག།མང་པོས་བཀུར་བའི་ཞབས་ལ་ཕྱག་འཚལ་ལོ།།བསོད་ནམས་མཐུ་ཆེན་ཁམས་ལས་ལེགས་གྲུབ་པའི།།འདོད་འབྱུང་རིན་ཆེན་བདུན་གྱིས་ལེགས་འབྱོར་ཏེ།།

འགྲོ་མང་དགེ་བཅུའི་ཁྲིམས་ཀྱིས་སྐྱོང་མཛད་པ།།འཁོར་ལོས་སྒྱུར་རྒྱལ་རྣམས་ལའང་རབ་བཏུད་ནས།།འཛམ་བུའི་གླིང་འདིར་ཐུབ་པའིའཕྲིན་ལས་ཀྱིས།།རྒྱལ་དང་རྒྱལ་སྲས་ཆོས་རྒྱལ་རྒྱལ་ཕྲན་དང་།།བསྟན་འཛིན་སྐྱེ་བོའི་འཕྲིན་ལས་མཐའ་ཡས་པ།།ཇི་ལྟར་བྱུང་ཚུལ་མདོ་ཙམ་རྣམ་པར་དབྱེ།།ཡོན་ཏན་ལྷུན་གྲུབ་བསམ་བྱའི་ཡུལ་ལས་འདས།།གཟུགས་སུ་གྲུབ་ན་དབྱིངས་འདིར་མི་ཤོང་བའི།།ངོ་མཚར་རྨད་བྱུང་གྲངས་ལས་འདསཔ་རྣམས།།བདག་བློ་དམན་ཕྱིར་འབྱེད་པའི་སྐབས་མིན་ཡང་།།བསྟན་པའི་ཡོན་ཏན་དྲན་པས་དགའ་ཆེས་ཏེ།།ཆོས་རྒྱལ་མཆོག་དང་བསྟན་འཛིན་ལ་བཏུད་པས།།བདག་ཡིད་སེམས་ཕྱིར་རྟག་པར་བརྩེ་བ་ཡིས།།སྡན་བྱུང་ལོ་རྒྱུས་སྒྲ་ནི་གྲགས་པར་གྱུར།།བཀའ་དྲིན་མཆོག་གྱུར་རྗེད་དུ་འཕངས་པ་རྣམས།།སྙིགས་མའི་དུས་འདིར་ནུབ་པར་མི་འགྱུར་ཞིང་།།འབེལ་བའི་གཏམ་གྱི་དགའ་སྟོན་འགྱེད་པའི་ཕྱིར།།འཕགས་པས་སྐུལ་ཕྱིརམདོ་ཙམ་ཁོ་བོས་བྲིས།།དེ་ལ་འཇིག་རྟེན་གྱི་ཁམས་འདིར་དགེ་ལེགས་འབྱུང་བའི་གཞི།སྟོན་པ་ཡང་དག་པར་རྫོགས་པའི་སངས་རྒྱས་ཀྱི་འཕྲིན་ལས་ཀྱི་དབང་

གིས།འཛམ་བུའི་གླིང་འདིར་ཆོས་སྐྱོང་རྒྱལ་པོ་ཇི་ལྟར་བྱོན་ཚུལ།བསྟན་པ་དང་བསྟན་འཛིན་ཇི་ལྟར་བྱུང་བའི་ལོ་རྒྱུས་ལ།

དང་པོ། འཇིག་རྟེན་ཁམས་ཇི་ལྟར་གྲུབ་ཚུལ་དང་། མང་པོས་བཀུར་བའི་གདུང་རྒྱུད་ལས་སྟོན་པ་སངས་རྒྱས་རྒྱ་གར་དུ་བྱོན་ནས་སངས་རྒྱས་ཆོས་ལུགས་ཇི་ལྟར་སྤེལ་བའི་སྐོར།དང་པོ། འཇིག་རྟེན་གྱི་ཁམས་གྲུབ་པའི་རྐྱེན་ནི།
དེར་སྐྱེ་བར་འགྱུར་བའི་སེམས་ཅན་རྣམས་ཀྱིས་ལས་མཐུན་པར་བསགས་པའི་་དབང་ལས་སོ། །མངོན་པར་གྲུབ་པའི་ཚུལ་ནི། ནམ་མཁའ་སྟོང་པའི་དབྱིངས་སུ་ཕྱོགས་བཅུ་ནས་རླུང་གཡོས་ནས་ཕན་ཚུན་ཕུལ་ཏེ་བརྟན་ཞིང་མི་གཡོ་བར་གྱུར་པ།
འཛམ་པ་ཞེས་བྱ་བའི་རླུང་གི་དཀྱིལ་འཁོར། ཁ་དོག་སྡོ་སྐྱ་ཤིན་ཏུ་སྲ་བ། རྔམས་སུ་དཔག་ཚད་ས་ཡ་དྲུག་འབུམ་དང་རྒྱར་གྲངས་མེད་པ་དང་ལྡན་པ་ཆགས་སོ། །དེའི་སྟེང་དུ་ཆགས་པ་ནི་འོག་གི་རྒྱ་མཚོ་སྟེ།
རྔམས་སུ་དཔག་ཚད་འབུམ་ཕྲག་བཅུ་གཅིག་དང་སྟོང་ཕྲག་ཉི་ཤུ། ཐད་ཀར་དཔག་ཚད་འབུམ་ཕྲག་བཅུ་གཉིས་དང་སྟོང་ཕྲག་གསུམ། བརྒྱ་ཕྲག་ཕྱེད་དང་ལྔའོ།།

དེའི་སྟེང་དུ་ཆགས་པ་ནི་གསེར་གྱི་ས་གཞི་སྟེ་རྔམས་སུ་དཔག་ཚད་སུམ་འབུམ་ཉི་ཁྲིའོ། །དེའི་སྟེང་དུ་ཆར་གྱི་རྒྱུན་བབས་པ་ལ་ཆགས་པ་ནི་ཆུའི་རྒྱ་མཚོ་ཆེན་པོ་སྟེ། དེ་རླུང་གིས་བསྲུབས་པས་ཁམས་རབ་བསྡུས་པ་ལས་རི་རབ་དང་།
འབྲིང་ལ་གསེར་གྱི་རི་བདུན་དང་། ཐ་མ་ལ་ལྕགས་རི་དང་། སྣ་ཚོགས་བསྡུས་པས་གླིང་རྣམས་ཆགས་སོ། །དེ་ལ་རི་རབ་ལྷུན་པོའི་རྒྱུ་ནི། ཤར་དངུལ། ལྷོ་བཻཌཱུརྱ། ནུབ་ཤེལ་དམར་པོ།
བྱང་གསེར་གྱི་རང་བཞིན་ལས་གྲུབ་པའོ། །གཞན་རི་བདུན་ནི་གསེར་འབའ་ཞིག་དང་།་ གླིང་གཞན་རྣམས་ནི་ས་ཤས་ཆེ་བའི་ཁམས་སྣ་ཚོགས་འདྲེས་པ་དང་། ཁོར་ཡུག་ནི་ལྕགས་ཀྱི་རང་བཞིན་ལས་གྲུབ་པའོ།
།ཚད་ནི་རི་རབ་རྒྱ་མཚོའི་ནང་དུ་དཔག་ཚད་བརྒྱད་ཁྲི་ནུབ་ཅིང་། སྟེང་དུའང་དཔག་ཚད་བརྒྱད་ཁྲི་འཕགས་ལ།ཀུན་ནས་ལྷུན་ཆགས་པའི་དོན་གྱི་ན་ལྷུན་པོའོ། །དེ་ནས་རིམ་པ་བཞི་ན། གཉའ་ཤིང་འཛིན་དཔག་ཚད་བཞི་ཁྲི།
ཤོལ་མདའ་འཛིན་ཉི་ཁྲི། སེང་ལྡན་ཆིག་ཁྲི། ལྟ་ན་སྡུག་ལྔ་སྟོང་། རྟ་རྣ་ཉིས་སྟོང་ལྔ་བརྒྱ། རྣམ་འདུད་སྟོང་ཉིས་བརྒྱ་ལྔ་བཅུ། མུ་ཁྱུད་འཛིན་དྲུག་བརྒྱ་ཉི་ཤུ་རྩ་ལྔ་སྟེ། གསེར་གྱི་རི་བདུན་ནོ།
།དེ་དག་གི་བར་ན་གནས་པ་ནི་རོལ་པའི་མཚོ་བདུན་ནོ། །དེའི་ལྷོ་ཕྱོགས་ན་འཛམ་བུའི་གླིང་ཡོད་དེ། ཤིང་རྟའི་དབྱིབས་ལྟ་བུའོ། །དེའི་ཚད་ནི་ངོས་ཆུང་ཤོས་ལྕགས་རི་ལ་བསྟན་པ་ལ་དཔག་ཚད་ཕྱེད་དང་བཞི་བརྒྱ་དང་།
ངོས་གཞན་གསུམ་ལ་སྟོང་ཕྲག་གཉིས་གཉིས་ཏེ། མཐའ་སྐོར་ལ་ནི་དཔག་

ཚད་དྲུག་སྟོང་དང་ཕྱེད་དང་བཞི་བརྒྱ་ཡོད་དོ། །དེའི་ཤར་ན་རྔ་ཡབ་དང་། ནུབ་ན་རྔ་ཡབ་གཞན་ཞེས་བྱ་བ་གླིང་གཡོག་གཉིས་ཡོད་དོ།།འཛམ་བུ་གླིང་འདིའི་ཡུལ་དབུས་སུ་གྱུར་པ་ནི་མ་ག་ཏ་སྟེ། དུས་གསུམ་གྱི་རྒྱལ་བ་འབྱུང་བའི་གནས་སུ་གྱུར་པའོ།
།དེ་ནས་བྱང་དུ་རི་ནག་པོ་དགུ་འདས་པའི་ཕ་རོལ་ན་གངས་རི་དཔལ་དང་ལྡན་པ་ཞེས་བྱ་བ་ཡོད་དོ། །དེའི་ཕ་རོལ་ན་རི་བོ་སྤོས་ངད་ལྡང་ཞེས་བྱ་བ་ཡོད་དོ། །དེ་གཉིས་ཀྱི་བར་ན་ཀླུའི་རྒྱལ་པོ་མ་དྲོས་པའི་གནས་མཚོ་མ་དྲོས་པ་ཞེས་བྱ་བ་དབྱིབས་གྲུ་བཞི།
ངོས་རེ་རེ་ལ་དཔག་ཚད་ལྔ་བཅུ་ལྔ་བཅུ་དང་། ཟབས་ཡང་དཔག་ཚད་ལྔ་བཅུ་ཡོད་པ། མཐའ་སྐོར་དུ་དཔག་ཚད་ཉིས་བརྒྱས་འཁོར་བ།
ཡན་ལག་བརྒྱད་དང་ལྡན་པའི་ཆུས་གང་བ་ཡོད་དོ། །དེ་ལས་ནི་ཆུ་བོ་ཆེན་པོ་བཞི་འབབ་སྟེ། ཆུ་བོ་གང་གཱ་ནི་ཤར་ནས་བྲག་གླང་པོ་ཆེའི་ཁ་འདྲ་བ་ནས་དངུལ་གྱི་བྱེ་མ་་འདྲེན་ཅིང་ཆུ་ཕྲན་ལྔ་བརྒྱ་དང་བཅས་ཏེ་ཤར་ཕྱོགས་ཀྱི་རྒྱ་མཚོར་འབབ་བོ།
།ལྷོ་ནས་སིནྡྷུ་ནི་བྲག་ཁྱུང་མཆོག་གི་ཁ་འདྲ་བ་ནས་བཻ་ཌཱུརྱའི་བྱེ་མ་འདྲེན་ཅིང་ཆུ་ཕྲན་ལྔ་བརྒྱ་དང་བཅས་ཏེ་ལྷོ་ཕྱོགས་ཀྱི་རྒྱ་མཚོར་འབབ་བོ།
།ནུབ་ནས་དཔག་བྲུ་བྲག་རྟའི་ཁ་འདྲ་བ་ནས་ཤེལ་གྱི་བྱེ་མ་འདྲེན་ཅིང་ཆུ་ཕྲན་ལྔ་བརྒྱ་དང་བཅས་ཏེ་ནུབ་ཕྱོགས་ཀྱི་རྒྱ་མཚོར་འབབ་བོ། །བྱང་ནས་སི་ཏ་བྲག་སང་གེའི་ཁ་འདྲ་བ་ནས་གསེར་གྱི་བྱེ་མ་འདྲེན་ཅིང་ཆུ་ཕྲན་ལྔ་བརྒྱ་དང་བཅས་ཏེ་བྱང་ཕྱོགས་ཀྱི་རྒྱ་མཚོར་འབབ་བོ།
།ཆུ་དེ་དག་གིས་ནི་མཚོ་མ་དྲོས་པ་ལ་ལན་བདུན་

བདུན་གཡས་ཡུ་བསྐོར་ནས་འབབ་པ་ཡིན་ནོ། །གཞན་ཡང་རི་སྤོས་ཀྱི་ངད་ལྡང་གི་ཕྱོགས་སུ་དཔག་ཚད་ཉི་ཤུ་འདས་པ་ན། བྲག་གསེར་གྱི་བྱ་སྐྱིབས་ཅན་ལྷ་མ་ཡིན་གྱི་ངོས་ཞེས་བྱ་བ་དང་། དེའི་བྱང་དུ་དཔག་ཚད་ཉི་ཤུ་འདས་པ་ན་ཤིང་ས་ལའི་རྒྱལ་པོ་རབ་བརྟན་ཞེས་བྱ་བ་འདོམ་བཞི་བཅུ་ཐུར་དུ་ཟུག་པ།
བརྒྱ་བཅུ་གྱེན་དུ་འཕགས་པ་ཡོད་དོ། །དེའི་ཤར་ན་རྫིང་བུ་དལ་གྱིས་འབབ་པ་ཞེས་བྱ་བ་དང་།མཚོ་མ་དྲོས་པ་ན་ཤིང་འཛམ་བུ་ཞེས་བྱ་བ་འབྲས་བུ་མངར་བ་རྫ་མ་་་ཙམ་དང་ལྡན་པ་དེ་སྨིན་ནས་ཆུའི་ནང་དུ་ལྷུང་པ་ན་འཛམ་བུ་ཞེས་བྱ་་བའི་སྒྲ་འབྱུང་ལ།
ཤིང་དེས་མཚོན་པའི་ཕྱིར་འཛམ་བུ་གླིང་བྱའོ། །གཞན་ཡང་གླིང་འདིའི་ནུབ་ཕྱོགས་ན།
ཨུ་རྒྱན་རྡོ་རྗེ་ཆེན་པོའི་ཕོ་བྲང་ཞེས་བྱ་བ་རིག་པ་འཛིན་པ་རྣམས་ཀྱི་གནས་ཡོད་ལ། རྡོ་རྗེ་ཐེག་པ་ཕལ་ཆེ་བ་དེ་ནས་བྱུང་ངོ་། །ལྷོ་ཕྱོགས་རྒྱ་མཚོའི་གླིང་ན་རི་གྲུ་འཛིན་བྱ་བ་རྩེ་མོ་ན་འཕགས་པ་སྤྱན་རས་གཟིགས་དབང་ཕྱུག་དང་།
རྩ་བ་ན་རྗེ་བཙུན་སྒྲོལ་མ་བཞུགས་པའི་གནས་ཡོད་དོ། །ཤར་ཕྱོགས་རི་བོ་རྩེ་ལྔ་ན་འཕགས་པ་འཇམ་དཔལ་བཞུགས་པའི་གནས་ཡོད་དོ། །གཞན་ཡང་ཡུལ་ཆེན་པོ་བཅུ་དྲུག་དང་།
ཡུལ་ཕྲན་སྟོང་དང་མི་རིགས་མི་འདྲ་བ་སུམ་བརྒྱ་དྲུག་བཅུ་དང་། སྐད་རིགས་མི་གཅིག་པ་བདུན་བརྒྱ་ཉི་ཤུ་ཡོད་ཅེས་གྲག་གོ །ཕྱིའི་རྒྱ་མཚོའི་ཤར་ཕྱོགས་ན་ལུས་འཕགས་པོ་ཞེས་བྱ་བའི་གླིང་།
གླིང་གཡོག་གཉིས་དང་བཅས་པ་ཡོད་དེ་དབྱིབས་ཟླ་གམ་དུ་གནས་སོ། །ཕྱིའི་རྒྱ་མཚོའི་བྱང་ན་སྒྲ་མི་

སྙན་ཞེས་བྱ་བའི་གླིང་། གླིང་གཡོག་གཉིས་དང་བཅས་པ་ཡོད་དེ་དབྱིབས་གྲུ་བཞིར་གནས་སོ། །ཕྱིའི་རྒྱ་མཚོའི་ནུབ་ན་བ་ལང་སྤྱོད་ཅེས་བྱ་བའི་གླིང་། གླིང་གཡོག་གཉིས་དང་བཅས་བ་ཡོད་དེ་དབྱིབས་ཟླུམ་པོར་གནས་སོ།
།འཛམ་བུའི་གླིང་གི་ཁོར་ཡུག་ན་སེང་གའི་གླིང་དང་། གསེར་གླིང་དང་། ཟླ་བའི་གླིང་ལ་སོགས་པའི་གླིང་ཕྲན་དུ་མ་ཡོད་པ་ནི་འཛམ་བུའི་གླིང་དུ་གཏོགས་ལ། གླིང་གཞན་དག་གི་གླིང་ཕྲན་ཡང་དེ་དང་མཚུངས་པ་ཉིད་དོ།
།འདི་ནས་སྟེང་དུ་དཔག་ཚད་བཞི་ཁྲི་འཕགས་པའི་ནམ་མཁའ་ལ། དྭངས་ཤིང་སྒྲིབ་པ་མེད་ལ་ཤིན་ཏུ་བརྟན་པའི་རླུང་གི་དཀྱིལ་འཁོར་གཡས་ཕྱོགས་སུ་འཁོར་བ་ལ་ཉི་མ་དར་། ཟླ་བ།
རྒྱུ་སྐར་ལ་སོགས་པ་རྟེན་ཞིང་དེ་དག་ལ་ནི་ནམ་མཁའ་ལ་རྒྱུ་བའི་ལྷ་རྣམས་གནས་སོ། །རི་རབ་ཀྱི་སྟེང་ན་སུམ་ཅུ་རྩ་གསུམ་པའི་གྲོང་ཁྱེར་ལྟ་ན་སྡུག་དང ། དེའི་དབུས་ན་བརྒྱ་བྱིན་གྱི་ཕོ་བྲང་རྣམ་པར་རྒྱལ་བའི་ཁང་བཟང་།
འདོད་ཡོན་ཐམས་ཅད་ཀྱི་འབྱོར་པ་ཡོད་དོ། །དེ་ནས་སྟེང་དུ་དཔག་ཚད་བརྒྱ་ཁྲི་འཕགས་པ་ན་མཐའ་བྲལ་བའི་ལྷའི་གནས་རིན་པོ་ཆེའི་ས་གཞི་ཡོད་དོ། །དེ་ནས་དཔག་ཚད་འབུམ་དང་དྲུག་ཁྲི་འཕགས་པའི་ནམ་མཁའ་ལ།དགའ་ལྡན་པའི་ལྷའི་གནས་རིན་པོ་ཆེའི་ས་གཞི་ཡོད་དོ།
།དེ་ནས་སྟེང་དུ་དཔག་ཚད་སུམ་འབུམ་ཉི་ཁྲི་འཕགས་པ་ན་རིན་པོ་ཆེའི་ས་གཞི་ལ་འཕྲུལ་དགའ་བའི་ལྷ་ནམས་གནས་སོ། །དེ་ནས་སྟེང་དུ་དཔག་ཚད་དྲུག་འབུམ་བཞི་ཁྲི་འཕགས་པ་ན་རིན་པོ་ཆེའི་ས་གཞི་ལ་གཞན་

འཕྲུལ་དབང་བྱེད་པའི་ལྷ་རྣམས་གནས་ཏེ། དེ་མན་ཆད་ནི་འདོད་པའི་ཁམས་སོ། །དེའི་སྟེང་ན་བསམ་གཏན་དང་པོའི་གནས་ཡོད་དོ།།དེ་ལྟར་ན་གླིང་བཞི་དང་། རི་བདུན་དང་། ཁོར་ཡུག་དང་།འདོད་པའི་ལྷའི་གནས་དྲུག་དང་།
བསམ་གཏན་དང་པོ་མན་ཆད་ལ་ནི་གླིང་བཞི་པའི་འཇིག་རྟེན་གྱི་ཁམས་ཞེས་བྱའོ། དེ་གཅིག་ནས་བགྲངས་པའི་སྟོང་ལ་ནི་སྟོང་ཆུང་ངུའི་འཇིག་རྟེན་གྱི་ཁམས་ཞེས་བྱ་སྟེ།ལྕགས་རི་ཆེན་པོ་གཅིག་གིས་བསྐོར་རོ།
།དེ་གཅིག་ནས་བགྲངས་པའི་སྟོང་ལ་ནི་སྟོང་གཉི་ས་པ་བར་མའི་འཇིག་རྟེན་གྱི་ཁམས་ཞེས་བྱ་སྟེ། དེ་ཡང་ལྕགས་རི་ཆེན་པོ་གཅིག་གིས་བསྐོར་རོ། །དེ་གཅིག་ནས་བགྲངས་པའི་སྟོང་ལ་ནི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཞེས་བྱ་སྟེ།
ཁོར་ཡུག་ཏུ་ལྕགས་རི་ཆེན་པོ་གཅིག་གིས་བསྐོར་རོ། །དེ་ལ་ནི་གླིང་བཞི་པའི་འཇིག་རྟེན་བྱེ་བ་ཕྲག་བརྒྱ་ཡོད་དེ། དེ་དག་ལ་ནི་བཀྲམ་པའོ།
།དེ་ལ་བསམ་གཏན་དང་པོ་ནི་གླིང་བཞི་པའི་འཇིག་རྟེན་དང་ཚད་མཉམ་མོ། །དེའི་སྟེང་ན་བསམ་གཏན་གཉིས་པ་ཡོད་དེ། སྟོང་ཆུང་ངུའི་འཇིག་རྟེན་དང་ཚད་མཉམ་མོ། །དེའི་སྟེང་ན་བསམ་གཏན་གསུམ་པའི་གནས་ཡོད་དེ།
སྟོང་གཉིས་པ་བར་མའི་འཇིག་རྟེན་དང་ཚད་མཉམ་མོ། །དེརི་སྟེང་ན་བསམ་གཏན་པ་ཡོད་དེ། སྟོང་གསུམ་གྱི་འཇིག་རྟེན་དང་ཚད་འཚམ་མོ། ༑དེ་དག་གི་བར་ཐག་གི་ཚད་ནི་འོག་མ་འོག་མ་བས་ཉིས་འགྱུར་གྱིས་འཕགས་སོ།
།དེ་དག་ནི་གཟུགས་ཀྱི་ཁམས་ཞེས་བྱའོ། །གཟུགས་མེད་པའི་ཁམས་ལ་

ནི་གནས་གཞན་མེད་དེ། དེར་སྐྱེ་བ་ནི་སེམས་ཅན་གང་དུ་ཤི་བ་དེ་ཉིད་དུ་གཟུགས་མེད་པའི་ཏིང་ངེ་འཛིན་དང་ལྡན་པར་སྐྱེ་བའི་ཕྱིར་རོ། །དེ་ནས་བཅུད་ཀྱི་སེམས་ཅན་སྟོང་གསུམ་འདི་མེས་ཚིག་པའི་རྗེས་ལ་ཆགས་པ་ཡིན་ན།
འོད་གསལ་ལྷ་ལས་བབས་པ་ཡིན། འོད་གསལ་བའི་ལྷ་ཚེ་ཟད་ཤི་སྟེ། ཚངས་པའི་འཇིག་རྟེན་སྟོང་པར་སྐྱེས་སོ། །དེ་ལ་འཇིག་རྟེན་སྤྱི་མེས་ཚངས་པ་ཟེར་རོ། །དེ་ནས་རིམ་གྱི་ཚངས་པ་འདུན་ན་འདོན་དང་།
ཚངས་རིས་དང་། གཞན་འཕྲུལ་དབང་བྱེད་ནས་རྒྱལ་ཆེན་རིགས་བཞིའི་བར་དུ་རིམ་པ་བཞིན་སྐྱེའོ། །དེ་ནས་བྱང་གི་སྒྲ་མི་སྙན་དང་། ནུབ་ཀྱི་བ་གླང་སྤྱོད་དང་། ཤར་གྱི་ལུས་འཕགས་པོ་དང་།
ལྷོའི་འཛམ་བུ་གླིང་དུ་རིམ་པ་བཞིན་སྐྱེའོ། །དེའི་ཚེ་འཛམ་བུ་གླིང་པའི་མི་རྣམས་ཀྱི་ཚེ་ལོ་དཔག་ཏུ་མེད་པ་ཡོད་པའི་ཚེ། ཟས་སུ་བསམ་གཏན་གྱི་དགའ་བ་ཟ་བ། རྫུས་ཏེ་སྐྱེ་བས་ལུས་ལ་འོད་ཡོད་པ།
རྫུ་འཕྲུལ་གྱིས་ནམ་མཁའ་ལ་འགྲོ་བ། གཟུགས་ཁམས་ཀྱི་ལྷ་དང་འདྲ་བ་ཡོད་དོ། །དེའི་ཚེ་སེམས་ཅན་རོ་ལ་ཆགས་པའི་རང་བཞིན་ཅན་འགའ་ཞིག་གིས་བདུད་རྩི་སའི་བཅུད་ཞེས་བྱ་བ།ཁ་དོག་དཀར་བ། རོ་སྦྲང་རྩི་འདྲ་བ་ཡོད་པ་དག་ཟོས་ཏེ།
གཞན་ལའང་སྨྲས་པས། སེམས་ཅན་གཞན་དག་གིས་ཀྱང་ཟོས་སོ། །དེའི་ཚེ་ཁམས་ཀྱི་ཟས་ཟོས་པས་ལུས་ཀྱི་འོད་ཐམས་ཅད་མེད་པར་གྱུར་པ་ན་སེམས་ཅན་སྤྱིའི་ལས་ལ་གྲུབ་པ། ཉི་མ་དང་ཟླ་བས་གླིང་བཞི་སྣང་བའི་བྱ་བ་བྱེད་པ་བྱུང་ངོ་།
།དེའི་རྗེས་ལ་སའི་བཅུད་ནུས་ནས་སའི་

ཞག་ཅེས་བྱའི་ཟས་ཆགས། ཁ་དོག་དམར་སེར་རོ་སྦྲང་རྩི་དང་འདྲ་བ་བྱུང་བ་དེ་ཡི་རྣམས་ཀྱིས་ཟོས་སོ། །དེ་ཡང་ནུབ་པ་དང་། མྱུ་གའི་ཚལ་ཞེས་བྱ་བ་ཟོས་སོ། །དེ་ཡང་ཟད་པ་དང་། མ་རྨོས་པའི་འབྲས་ས་ལུ་དག་བྱུང་བ་དེ་ཡི་རྣམས་ཀྱིས་ཟོས་སོ།
།དེ་ནི་ཁམས་ཀྱི་ཟས་རྩུབ་པ་ཡིན་པས། མི་གཙང་བ་འབྱུང་བའི་དབང་པོ་དག་ཀྱང་དོད་དོ། །ཡང་སེམས་ཅན་དེ་དག་མ་རྨོས་པའི་འབྲས་དེ་དག་ནམ་འདོད་པ་ན་བླངས་ཏེ་ཟ་བ་ན།
སེམས་ཅན་ལེ་ལོ་ཅནན་འགའ་ཞིག་གིས་ནང་པར་གྱི་སྐལ་བ་དེ་རིང་བླངས་ཏེ་བསགས་པ་དང་། གཞན་དག་གིས་ཀྱང་དེ་བཞིན་དུ་བྱས་པས་མ་རྨོས་པའི་འབྲས་ཀྱང་ཟད་དོ། །དེ་ནས་སོ་ནམ་གྱི་བྱ་བ་ལ་ཞུགས་པ་ན།
གཅིག་གིས་བཏབ་པའི་ཞིང་གཞན་གྱིས་བསྡུས་པས་དེ་དག་ཡི་མཐུན་པར་རྩོད་དོ། །དེའི་ཚེ་མི་རྣམས་ཀྱི་ནང་ནས་མཆོག་ཏུ་གྱུར་པ་ཞིག་རྒྱལ་པོར་བསྐོས་པ་ན།དེ་སྐྱེ་བོ་མང་པོ་རྣམས་ཀྱིས་བཀུར་བས་མང་པོས་བཀུར་བ་ཞེས་བྱ་བར་གྱུར་ཏོ།
།ཡང་རྒྱལ་རབས་མཁན་པོ་འགའ་ཞིག་ཡར་འདོད་ཀྱི་ལྷ་བདུན་ཅེས་ཟེར་བ་ནི། མང་པོས་བཀུར་བའི་ཡབ་ལྷ་ཆེན་པོ། དེའི་ཡབ་ལྷ་རྒྱལ་བ། དེའི་ཡབ་ལྷ་གཟི་ལྡན་བཀྲ་ཤིས། དེའི་ཡབ་དབང་པོ་ལག
དེའི་ཡབ་འཁོར་བ་དུང་སྐྱོང་། དེའི་ཡབ་དྲི་མེད་དུང་འཇམ། དེའི་ཡབ་ཤེད་ཅན་ནམ་ཤེད་བུས་ཏེ་བདུན་ནོ་ཞེས་ཟེར། འདི་ལ་ཁུངས་གསལ་བ་མ་མཐོང་ཡང་། དེ་ནི་བསམ་གཏན་བཞི་པའི་གནས་ནས་ཆས་པ་ཡིན་ཟེར་རོ།
།མིའི་རྒྱལ་པོ་ལ་སྔ་

བ་ཆོས་རྒྱལ་མང་པོས་བཀུར་བ། དེ་དངོས་ཀྱི་བུ་ནི་འོད་མཛེས་སོ། །«འདི་རྣམས་ཤེས་བྱ་རབ་གསལ་ལྟར་བྲིས»དེའི་བུ་ནི་དགེ་བའོ། །དེའི་བུ་ནི་དགེ་མཆོག དེའི་བུ་ནི་གསོ་སྦྱོང་འཕགས་ཏེ། དེ་དག་ལ་ནི་བསྐལ་པ་དང་པོའི་རྒྱལ་པོ་ལྔ་ཞེས་བྱའོ།
།འདིའི་སྐབས་སུ་ཟས་བཞི་ནི་ས་ཡི་བཅུད་ལ་སོགས་ཡིན་ལ། མིང་དྲུག་ཐ་དད་གསུམ་གྱིས་གླེང་བ་རྣམས་ནི་རྒྱས་པར་གཞན་ལས་ཤེས་པར་བྱའོ། །གསོ་སྦྱོང་འཕགས་ཀྱི་བུ་ང་ལ་ནུའོ།
དེའི་བུ་ནི་མཛེས་པའོ། །དེའི་བུ་ནི་ཉེར་མཛེས་སོ། །དེའི་བུ་ནི་མཛེས་ཅན་ནོ། །དེའི་བུ་ནི་མཛེས་ལྡན་ཞེས་བྱ་བ་བྱུང་སྟེ། དེ་དག་ལ་ནི་འཁོར་ལོ་སྒྱུར་བའི་རྒྱལ་པོ་ཞེས་བྱའོ།
།དེ་རྣམས་ནི་བསྐལ་པ་རྗོགས་ལྡན་ནོ། །དེ་ནས་ཚེ་ལོ་བཞི་ཁྲི་པའི་དུས་སུ། སངས་རྒྱས་འཁོར་བ་འཇིག་རྟེན་དུ་བྱོན་ནོ། །མཛེས་ལྡན་གྱི་བུ་ནོར་བུ་ནས་བུ་རྒྱུད་རིམ་པར་རྒྱལ་རབས་སུམ་ཅུའི་མཐར་ཀུན་ནས་འོད་ཟེར་ཞེས་བྱ་བའི་རྒྱུད་རྒྱལ་པོ་བརྒྱ་ཐམ་པ་ཡུལ་གྲུ་འཛིན་དུ་བྱུང་།
དེ་ནས་རྒྱལ་རབས་དུ་མ་ཞིག་འདས་པའི་རྗེས་སུ་ཝ་ར་ན་སིར་འབུམ་ཁྲག་གཅིག་བྱུང་། དེའི་ཚེ་བསྐལ་པ་གསུམ་ལྡན་ཚེ་ལོ་གསུམ་ཁྲི་པ་སངས་རྒྱས་གསེར་ཐུབ་བྱོན་ནོ།
།དེ་ནས་རྒྱལ་རབས་དུ་མ་འདས་པའི་རྗེས་སུ་རྒྱལ་པོ་ཀྲི་ཀྲི་བྱུང་སྟེ་བསྐལ་པ་གཉིས་ལྡན་ཚེ་ལོ་ཉི་ཁྲི་པ་སངས་རྒྱས་འོད་སྲུངས་བྱོན་ནོ། །དེ་ནས་ཡུལ་གྲུ་འཛིན་དུ།
རྒྱལ་པོ་བརྒྱ་ཐམ་པའི་མཐའ་མ་རྒྱལ་པོ་རྣ་བ་ཅན། དེ་ལ་བུ་གཉིས་ཡོད་པའི་གོའུ་ཏ་མ་རབ་ཏུ་བྱུང་། བྷ་ར་དྷྭ་ཛས་རྒྱལ་པོ་

བྱས་པ་ལ་བུ་མེད། གོའུ་ཏ་མས་ས་བོན་བཞག་པ་ལས་བྱུང་བའི་བུ་གཉིས་ལ། གཅིག་ནི་ཉི་མའི་གཉེན། གཅིག་ནི་བུ་རམ་ཤིང་པའོ། །ཉི་མའི་གཉེན་ལ་བུ་མེད། བུ་རམ་ཤིང་པས་རྒྱལ་པོ་བྱས་ཏེ། དེ་ལ་བུ་རམ་ཤིང་པའི་སྤྲེངས་ཤེས་བྱའོ།
།དེའི་རྒྱུད་རྒྱལ་པོ་བརྒྱ་ཐམ་པ་གྲོང་ཁྱེར་གྲུ་འཛིན་དུ་བྱུང་། དེ་རྣམས་ཀྱི་མཐའ་མ་རྒྱལ་པོ་འཕགས་སྐྱེས་པོའི་བཙུན་མོ་ཆེ་བ་ལ་བུ་གསུམ་བུ་མོ་གསུམ་ཡོད་པ་སྤྱུགས་ཏེ།ཆུ་བོ་སྐལ་ལྡན་ཤིང་རྟའི་འགྲམ་དུ་འདུག་པ་ལས།
མིང་སྲིང་འདུས་པ་ལས་མང་དུ་འཕེལ་ཏེ་སེར་སྐྱ་དང་ལྷས་བསྟན་དུ་གྲོང་ཁྱེར་ཆེན་པོ་བྱུང་། དེའི་བུ་ཆེ་བའི་རྒྱུད་ལ་ཤཱཀྱ་ཆེན་པོ། འབྲིང་པོའི་རྒྱུད་ལ་ལི་ཙ་བྱི།
ཆུང་བའི་རྒྱུད་ལ་རི་བྲག་པ་ཅེས་བཀའ་ཆེམས་ཀ་ཁོལ་མ་ནས་བཤད་ལ། བླ་མ་འཕགས་པའི་ཤེས་བྱ་རབ་གསལ་དུ།འཕགས་སྐྱེས་པོ་ལ་བུ་བཞི་བྱུང་བའི་ཆུང་བ་རྐང་གདུབ་ཅན་གྱི་རྒྱུད་ལས་བཅོམ་ལྡན་འདས་ཀྱི་བར་དུ་རྒྱུད་གསུང་བ་ལྟར་ན་བརྟག་པར་བྱའོ།
།སྔོན་བྱུང་དང་འདི་མཐུན་པར་སྣང གང་ལྟར་ནའང་འདི་ལ་ཤཱཀྱའི་རིགས་ཀྱི་ཡ་མཚན་ཞེས་ཟེར་རོ། །ཡ་མཚན་ཞེས་པའི་སྒྲ་དོན་རིགས་ངན་མ་འདྲེས་པ་ལ་འཇུག་པ་འདུལ་བའི་གླེང་གཞི་ལས་འཆད་ཅེས་གྲག་གོ།འཕགས་སྐྱེས་པོའི་བཙུན་མོོ་ཆུང་བའི་བུ་རྒྱལ་སྲིད་དགའ་བ་རྒྱལ་སར་བཏོན་པ་ལ་བུ་མེད་པར་ཤི་སྟེ།
འདི་ལ་རྒྱལ་སྲིད་དགའ་བའི་ཚིག་ཟེར་རོ།
།ཤཱཀྱ་ཆེན་པོའི་གདུང་ནི། ཚེ་དང་ལྡན་པ་སྒྲ་གཅན་ཟིན་དུ་ཆེད། སྲིད་པའི་བྲེང་རྒྱུན་ཆད། སྐྱེ་བའི་

འཁོར་བ་ཟད། ད་ནི་སྲིད་པ་མེད་དོ་ཅེས་ཚེ་དང་ལྡན་པ་མོའུ་འགལ་གྱི་བུས་སྨྲས་པ་དང་། བཅོམ་ལྡན་འདས་ཀྱིས་བཀའ་བསྩལ་པ།མོའུ་འགལ་གྱི་བུ་ལེགས་སོ་ལེགས་སོ། །ཁྱོད་ཀྱིས་དགེ་སློང་རྣམས་ཀྱི་རིགས་རྒྱུད་ལས་བརྩམས་ཏེ་ཆོས་ཀྱི་གཏམ་སྨྲས་པ་ལེགས་སོ་ལེགས་སོ།
།འདི་ཡུན་རིང་བོའི་དོན་དང་ཕན་པ་དང་། བདེ་བར་འགྱུར་རོ་གསུངས་སོ། །འདི་ལ་འགའ་ཞིག་ན་རེ། སྲིད་པར་སྐྱེ་བ་ཟད་པ་ནི་བདེན་མོད་ཀྱི།
ཤཱཀྱ་ཆེན་པོའི་གདུང་ད་དུང་མ་ཆད་པ་ཡིན་ཏེ།སྲས་སྒྲ་གཅན་འཛིན་བཞུགས་པའི་ཕྱིར་ཟེར་རོ། །ཤཱཀྱ་ཆེན་པོའི་གདུང་ཆད་མ་ཆད་གླེང་བའོ། །འདི་རྣམས་འགོ་སྨོས་པ་ཙམ་ཡིན་གྱི།རྒྱས་པར་ནི་མདོ་སྡེ་དང་འདུལ་བ་ལུང་དུ་ལྟ་ལ།
དེ་ཙམ་བལྟ་མི་ནུས་བ་རྣམས་ཀྱིས་ནི། ཆོས་རྒྱལ་རྣམས་ཀྱི་བཀའ་ཚིག་ཡི་གེ་དང་། བླ་མ་ཆོས་ཀྱི་རྒྱལ་པོའི་ཤེས་བྱ་རབ་གསལ་ལ་སོགས་པ་པ་མཁས་པའི་ཡིག་ཚང་མས་ཤེས་པར་བྱའོ།
།བཅོམ་ལྡན་འདས་ནི་དང་པོར་བྱང་ཆུབ་མཆོག་ཏུ་སེམས་བསྐྱེད། བསྐལ་གྲངས་མེད་དུ་མར་སྒྲིབ་གཉིས་སྤྱངས་ཤིང། ཚོགས་གཉིས་བསགས་ནས། དགའ་ལྡན་དུ་ལྷའི་གནས་སུ་དམ་པ་ཏོག་དཀར་པོར་གྱུར་ཏེ་བཞུགས་པ་ལས།
གདུལ་བྱ་དུས་ལ་བབ་པར་མཁྱེན་ནས་རྩོད་ལྡན་གྱི་དུས་འཛམ་བུ་གླིང་གི་མི་རྣམས་ཀྱི་ཚེ་ལོ་བརྒྱ་ཐུབ་པའི་དུས། འཕགས་པ་བྱམས་པ་དགའ་ལྡན་དུ་བྱོན། རྒྱལ་ཚབ་དམ་པར་བསྐོས་ཏེ། གླིང་འདིར་ཡབ་རྒྱལ་པོ་ཟས་གཙང་མ་དང་།
རྒྱལ་པོ་ལེགས་པར་རབ་གསལགྱི་སྲས་མོ་སྒྱུ་

འཕྲུལ་ཆེན་མོའི་སྲས་སུ་སྤྲུལ་པའི་སྐུར་བསྟན་ཏེ། དཔྱིད་ཟླ་ཐ་ཆུང་ཚེས་བརྒྱད་སྐར་མ་རྒྱལ་གྱི་དུས་སུ་བལྟམས། དེ་ཡང་ཇོ་བོ་རྗེའི་ལུགས་ཀྱིས་ཤིང་ཕོ་བྱི་བའི་ལོ་ལ་ལྷུམས་སུ་ཞུགས། ཤིང་མོ་གླང་གི་ལོ་ལ་བལྟམས།
ས་མོ་ཕག་ལ་སངས་རྒྱས། ཤིང་ཕོ་སྤྲེའུའི་ལོ་ལ་མྱ་ངན་ལས་འདས་པར་བཞེད་ལ། ཆོས་རྗེ་ས་སྐྱ་པས་མེ་མོ་ཡོས་ལ་ལྷུམས་སུ་ཞུགས། ས་ཕོ་འབྲུག་ལ་བལྟམས། ཆུ་ཕོ་སྟག་ལ་སངས་རྒྱས།མེ་མོ་ཕག་ལ་འདས་པར་བཞེད་དོ།
།བཅོམ་ལྡན་འདས་དང་དུས་མཉམ་དུ་ཡུལ་དབུས་ཀྱི་རྒྱལ་པོ་བཞི་ལ་བུ་བཙས་ཏེ། མཉན་ཡོད་དུ་རྩིས་ཀྱི་རིང་འཕུར་ཚངས་བྱིན་གྱི་བུ་ནི་གསལ་རྒྱལ་ལོ། །རྒྱལ་པོའི་ཁབ་ཏུ་རྒྱལ་པོ་པདྨ་ཆེན་པོའི་བུ་ནི་གཟུགས་ཅན་སྙིང་པོ།
།ཀོ་ཤམྦྷི་ནར་རྒྱལ་པོ་དམག་བརྒྱ་པའི་བུ་ནི་ཤར་པའོ། །ཞེས་སྔོན་བྱུང་ནས་བཤདའཕགས་རྒྱལ་དུ་རྒྱལ་པོ་མུ་ཁྱུད་མཐའ་ཡས་ཀྱི་བུ་ནི་གཏུམ་པོ་་རབ་སྣང་ངོ་།
།བྱང་ཆུབ་སེམས་དཔའ་བལྟམས་ནས་ཞག་བདུན་ནས་ཡུམ་འདས་ཏེ་སུམ་ཅུ་རྩ་གསུམ་དུ་སྐྱེས་སོ། །གྲགས་འཛིན་མ་དང་ས་མཚོ་མ་ལ་སོགས་པ་བཙུན་མོ་བརྒྱད་ཁྲི་བཞི་སྟོང་བཞེས་ཏེ། དགུང་ལོ་ཉི་ཤུ་རྩ་དགུ་ཁབ་ཏུ་བཞུགས་ནས།
ལོ་དྲུག་དཀའ་བ་སྤྱད་ནས་བྱང་ཆུབ་སྙིང་པོར་གཤེགས་ཏེ། ས་གས་ཉ་བའི་ཚེས་བཅོ་ལྔ་ལ་སྲོད་ལ་བདུད་བཏུལ། ནམ་གུང་ལ་མཉམ་པར་བཞག ཐོ་རེངས་མངོན་པར་རྫོགས་པར་སངས་རྒྱས་ཏེ།
མི་མཇེད་ཀྱི་བདག་པོ་ཚངས་པས་གསོལ་བ་བཏབ་ནས། ཝ་ར་ན་སིར་དྲང་སྲོང་ལྷུང་བ། རི་

དྭགས་ཀྱི་ནགས་ལ་སོགས་པར་ལོ་དྲུག་གམ་བདུན་དུ། ཐོག་མར་འཁོར་ལྔ་སྡེ་བཟང་པོ་ལ་སོགས་པ་ཐེག་པ་དམན་པའི་གདུལ་བྱ་ཤས་ཆེ་བ་རྣམས་ལ་བདེན་པ་བཞིའི་ཆོས་ཀྱི་འཁོར་ལོ་བསྐོར་རོ། །དེ་ནས་བྱ་རྒོད་ཕུང་པོའི་རི་ལ་སོགས་པར་ལོ་སུམ་ཅུ་སོ་གཅིག་གམ།
ཉི་ཤུ་རྩ་བདུན་ནམ། སུམ་ཅུར་འཁོར་བྱང་ཆུབ་སེམས་དཔའ་བྱེ་བ་ཁྲག་ཁྲིག་བརྒྱ་སྟོང་དང་། དགྲ་བཅོམ་པ་སྟོང་ཉིས་བརྒྱ་ལྔ་བཅུའམ་ལྔ་སྟོང་ལ་སོགས་པ་ཐེག་པ་ཐུན་མོང་མ་ཡིན་པ་མཚན་ཉིད་མེད་པའི་ཆོས་ཀྱི་འཁོར་ལོ་གཉིས་པ་བསྐོར་རོ།
།དེ་ནས་རི་མཱ་ལ་ཡ་དང་།ཡངས་པ་ཅན་ལ་སོགས་པར་འཁོར་ཐེག་པ་ཐམས་ཅད་ལ་ཡང་དག་པར་ཞུགས་པའི་བྱང་ཆུབ་སེམས་དཔའ་ལ་དུས་ལོ་བཅུའམ།
བདུན་ནམ། ཁ་ཅིག་ལོ་ཉི་ཤུ་རྩ་དྲུག་གམ་རྩ་བརྒྱད་དུ་དོན་དམ་རྣམ་པར་ངེས་པའི་ཆོས་ཀྱི་འཁོར་ལོ་བསྐོར་རོ། །དེས་མཛད་པ་མཐའ་དག་རྫོགས་ཏེ། སཱ་ལའི་ཚལ་དུ་དགུང་ལོ་བརྒྱད་ཅུ་ལ་མྱ་ངན་ལས་འདའ་བའི་ཚུལ་བསྟན།
དེ་ནས་བསྡུ་བ་མཛད་པའི་ཚུལ་ནི། ཉན་ཐོས་ལུགས་དང་ཐེག་ཆེན་ལུགས་གཉིས་ལས། དང་པོའི་ལུགས་ཀྱི་བསྡུ་བ་དང་པོ་ནི། ཀུན་དགའ་བོ་དགྲ་བཅོམ་པར་གྱུར་པས་མདོ་སྡེའི་སྡེ་སྣོད་བསྡུས།
འཕགས་པ་ཉེ་བ་འཁོར་གྱིས་འདུལ་བ་བསྡུས། འོད་སྲུངས་ཆེན་པོས་མངོན་པ་བསྡུས་སོ། །བསྡུ་བ་གཉིས་པ་ནི། སྟོན་པ་འདས་ནས་ལོ་བརྒྱ་དང་བཅུ་ལོན་པ་ན། ཡངས་པ་ཅན་དུ་རྒྱལ་པོ་མྱ་ངན་མེད་ཀྱིས་སྤྱིན་བདག་བྱས་ཏེ།
དགྲ་བཅོམ་པ་བདུན་བརྒྱས་

བསྡུ་བ་གཉིས་པ་བྱས་སོ། །གསུམ་པ་ལ། ལུང་ན་མིད་པས་མི་མཐུན་པ་ཁ་ཡར་སྣང་གསུངས་ཀྱང་སྟོན་པ་འདས་ནས་ལོ་གསུམ་བརྒྱ་ན་ཁ་ཆེའི་ཡུལ་དུ་རྒྱལ་པོ་ཀ་ནི་ཀས་སྦྱིན་བདག་བྱས་ཏེ། གྱེས་པ་བཅོ་བརྒྱད་བཀར་བསྒྲུབས་སོ།
།དེ་ཡར་བཅད་ཡི་གེར་བྲིས་པ་མེད་ཅེས་ཟེར་ཞིང་། ཁ་ཅིག་ནི་བསྡུ་བ་སྔ་མ་གཉིས་ལའང་ཡི་གེར་བྲིས་པར་བཞེད། གཉིས་པ་ཐེག་ཆེན་གྱི་ལུགས་ནི།་རྒྱལ་པོའི་ཁབ་ཀྱི་ལྷོ་ཕྱོགས་བི་མ་ལ་ས་བྷ་བ་ཞེས་པའི་རི་ལ་རྒྱལ་སྲས་འབུམ་ཕྲག་བཅུ་་་་་འདུས་ཏེ།
འཇམ་དཔལ་གྱིས་མངོན་པ། བྱམས་པས་འདུལ་བ།ཕྱག་རྡོར་གྱིས་མདོ་སྡེ་འདུས་སོ་ཞེས་གྲག་གོ །དེ་ནས་བཅོམ་ལྡན་འདས་ཀྱིས་ལུང་བསྟན་ནས་བསྟན་པའི་གཏད་རབས་ནི།
འོད་སྲུངས་ཀུན་དགའ་ཤ་ནི་གོས་ཅན་དང་། །ཉེ་སྦས་བྷཱི་ཏི་ཀ་དང་ནག་པོ་དང་། །ལེགས་མཐོང་ཆེན་པོ་བསྟན་པའི་གཏད་རབས་བདུན། །འདུལ་ཕྲན་ཚེགས་ནང་ནས་འབྱུང་བ་ཡིན། ལང་ཀར་གཤེགས་པ་ལས།
བདེ་གཤེགས་མྱ་ངན་འདས་ནས་ནི། ཡང་དག་བསྟན་པ་སུ་ཞིག་འཛིན་ཞེས་སོགས་ཀྱི་འགྲེལ་པར། ཐུབ་པ་ནས་བྷཱིཏི་ཀའི་བར་ལུང་དང་འདྲ་བ་ལས། དེས་བི་བྷ་ག་ལ། དེས་བཙུན་པ་བུངྷ་ནན་ཏི་ལ། དེས་བུངྷ་མི་ད་ལ།
དེས་སློབ་མ་དགེ་སློང་རྩིབས་ལ། དེས་པུ་ན་ཤ་ཏ་ལ། དེས་ངྷ་སྐད་ལ། དེས་མ་ན་ཤི་ལ།དེས་ཀླུ་སྒྲུབ་ལ། དེས་ཨརྱ་དེ་བ་ལ། དེས་ར་ཧུ་ལ་ལ། དེས་སམྒྷ་ནམ་ཏི་ལ། དེས་དགེ་སློང་དགྲ་བཅོམ་པ་ལ།
དེས་གྷ་ལ་ཤ་

ལ། དེས་ཀུ་མ་ར་ཏ་ལ། དེས་ཤ་ཡ་ཏ་ལ། དེས་བྷ་སུ་བན་དྷུ་ལ། དེས་མ་ནོ་ཏ་ལ། དེས་ཧ་ཀ་ལི་ཀ་ན་ཡ་ཤ་ལ། དེས་དགེ་སློང་སེང་གེ་ལ་བསྟན་པ་གཏད་པར་བཤད་དོ། །ཆོས་འབྱུང་ཆེན་མོ་ལས། ། སྙིང་རྗེ་ཆེན་པོ་པད་དཀར་ལས།
སྟོན་པ་འདས་ནས་བསྟན་པ་སུས་འཛིན་ཞུས་པའི་ལན་དུ། ཀུན་ད་གའ་བོ་དང་དགེ་སློང་འོད་སྲུངས་ཁྱོད་གཉིས་ཀྱིས་ལོ་བཞི་བཅུ་ལྷག་ཙམ་དུ་ངའི་དམ་པའི་ཆོས་འཛིན་པར་འགྱུར་རོ་ཞེས་དང་། ཡང་བྱང་ཕྱོགས་ཀྱི་རྒྱུད་དུ་གྲོང་ཁྱེར་ངྷོ་མཆོག་ཅེས་པར་ཁྱིམ་བདག་རལ་པ་ཅན་ཞེས་བྱ་བ་འབྱུང་།
དེས་ངའི་ལུས་དང་ཉན་ཐོས་རྣམས་མཆོད་པར་གྱུར་ཏེ་བསྐལ་པ་སྟོང་ནས། བསྐལ་པ་བཟང་བྱེདལ་བཀོད་པ་ཆེན་པོས་ལེགས་པར་བརྒྱན་པའི་འཇིག་རྟེན་དུ་སངས་རྒྱས་ཀུན་ཏུ་སྣང་བ་ཞེས་བྱ་བར་འགྱུར་རོ་ཞེས་མངའ་བདག་རལ་པ་ཅན་ལུང་བསྟན་ནོ།
།དེ་ལྟར་ན་བསྟན་པ་འཛིན་པའི་གང་ཟག་མང་པོས་བསྟན་པ་ལ་བྱ་བ་རྒྱ་ཆེན་པོ་མཛད་དོ།
།ཁྱད་པར་དུ་གནས་བརྟན་ཆེན་པོ་བཅུ་དྲུག་གིས་བསྟན་པ་བསྐྱངས་ཏེ།མྱ་ངན་ལས་མི་འདའ་བར་ཐུབ་པའི་གསུང་སྒྲུབ་ཅིང་བསྟན་པ་སྐྱོང་བར་བྱེད་དོ། །སྐབས་འདིར་ཡི་གེ་མང་བ་ལ་འཇིགས་པ་ལ་མི་བལྟ་བ་རྣམས་ཀྱིས་རྒྱན་དྲུག་མཆོག་གཉིས་ཀྱི་རྣམ་ཐར་དང་།
གྲུབ་ཆེན་བརྒྱད་ཅུ་དང་། གནས་བརྟན་བཅུ་དྲུག་གི་ལོ་རྒྱུས་ལ་སོགས་པ་དཔག་ཏུ་མེད་པ་བསྣན་དུ་ཡོད་དོ། །དེ་ལྟ་བུའི་བསྟན་པ་དེ་དུས་ཇི་ཙམ་ཞིག་གནས་སྙམ་ན།
ལུང་དང་མཁས་པ་རྣམས་ཀྱི་བཞེད་པ་མི་

མཐུན་པ་མང་དུ་ཡོད་ཀྱང་། གྲགས་ཆེ་བ་གཙོ་བོར་བཟུང་ནས་ཆོས་རྗེ་ས་སྐྱ་པ་ཁུ་དབོན་གྱི་བཞེད་པ་ལྟར། ལོ་ཙཱ་བ་ཆེན་པོ་བུ་སྟོན་གྱི་གསུང་ལ། ཆུ་ཕོ་ཁྱི་ལོ་ལ་བླ་མ་ཏི་ཤྲི་ཀུན་དགའ་བློ་གྲོས་རྒྱལ་མཚན་དཔལ་བཟང་པོ་བོད་དུ་བསྙེན་རྫོགས་ལ་བྱོན་པའི་ལོ་ཡན་ཆད་ལ་ལོ་སུམ་སྟོང་བཞི་བརྒྱ་ལྔ་བཅུ་རྩ་ལྔ་འདས།
རྩ་དྲུག་པའི་སྟེང་ན་ཡོད་ཅེས་ཆོས་འབྱུང་ནས་གསུངས་ལ། གནས་ལྔ་རིག་པའི་བླ་མ་ཆོས་རྗེ་བསོད་ནམས་རྒྱལ་མཚན་དཔལ་བཟང་པོས་འཇམ་དབྱངས་གུ་ཤྲིའི་ཡར་ལུང་ཆོས་འཁོར་གྱི་དུས་སུ་རྩིས་པ་ན།
རྒྱའི་རྒྱལ་རབས་དང་།ལིའི་རྒྱལ་རབས་དང་། རྒྱ་གར་གྱི་རྒྱལ་རབས་ལས་བྱུང་བའི་ཚུལ་གསུམ་མཆིས་པ་ལས།
རྒྱ་དང་ལིའི་རྒྱལ་རབས་ལས་བྱུང་ཚུལ་ལ་མཐའ་གཅིག་ཏུ་ངེས་པ་མི་སྣང་། དེ་གཉིས་བཏང་སྙོམས་སུ་བྱས་ཏེ་རྒྱ་གར་གྱི་ལུགས་བརྗོད་ན། བླ་ཆེན་ཀུན་བློ་བསྙེན་རྫོགས་ལ་བྱོན་པའི་ཆུ་ཕོ་ཁྱི་ནས་ལོ་ལྔ་བཅུ་རྩ་གཅིག་འདས་ཤིང་།
རྩ་གཉིས་ཀྱི་སྟེང་ན་ཡོད་པ་ཆུ་མོ་གླང་ལ་འཇམ་དབྱངས་གུ་ཤྲིའི་ཆོས་འཁོར་བྱས་པ་ཡར་བཅད་་ལ། བསྟན་པ་ལྔ་བརྒྱ་ཕྲག་བཅུར་གནས་པའི་ལུགས་ཀྱིས། ལུང་་གི་དུས་གསུམ་ལས་མངོན་པ་སྤྱོད་པའི་དུས་འདས་ཏེ།
མདོ་སྡེ་སྤྱོད་པའི་དུས་ལས་ལོ་གཉིས་རྫོགས་ནས་ལྷག་མ་ལོ་བཞི་བརྒྱ་གོ་བརྒྱད།འདུལ་བའི་དུས་ལྔ་བརྒྱ་ཕྲག་གཅིག་སྟེ། བསྟན་པ་མཚན་ཉིད་པ་ལོ་དགུ་བརྒྱ་གོ་བརྒྱད།
རྟགས་ཙམ་འཛིན་པ་ལྔ་བརྒྱ་སྟེ། སྟོང་བཞི་་བརྒྱ་གོ་བརྒྱད་སླན་ཆད་འབྱུང་བར་བཞེད་དོ། །དུས་འཁོར་ལུགས་

ལ་བཞེད་པ་མི་མཐུན་པ་ཅུང་ཟད་སྣང་སྟེ། །གཞན་དུ་ཤེས་པར་བྱའོ།ཆོས་རྒྱལ་མང་པོས་བཀུར་བའི་གདུང་རྒྱུད་ལས། སྟོན་པ་ཡང་དག་པར་རྗོགས་པའི་སངས་རྒྱས་རྒྱ་གར་དུ་བོན་ནས་དམ་པའི་ཆོས་ཇི་ལྟར་་བྱུང་བ་དང་།
བསྟན་པ་གནས་ཚུལ་གྱི་སྐབས་སོ། །

གཉིས་པ། གོང་མ་ཧན་མིན་ཏིའི་དུས་སུ་རྒྱ་ནག་ཏུ་སངས་རྒྱས་བསྟན་པ་ཇི་ལྟར་དར་ཚུལ་དང་རྒྱ་བོད་དབར་གྱི་མཛའ་བརྩེའི་འབྲེལ་བ་འགོ་ཚུགས་ཚུལ་སྐོར།  སྟོན་པ་ཡང་དག་པར་རྗོགས་པའི་སངས་རྒྱས་རྒྱ་གར་དུ་བྱོན།ཆོས་ཀྱི་འཁོར་ལོ་བསྐོར་ནས་དུས་མི་རིང་བ་ཞིག་ན་རྒྱ་ནག་གི་ཡུལ་དུ་བསྟན་པ་ཇི་ལྟར་བྱུང་བ་དང་།
རྒྱ་ནག་གི་ལུགས་ཀྱི་བསྟན་རྩིས་ཀྱི་ལོ་རྒྱུས་ལ། ཅེའུ་ཞེས་པའི་རྒྱལ་རབས་བཞི་པ།
ཅེའུ་དབང་རྒྱལ་སར་བཏོན་ནས་ལོ་ཉི་ཤུ་རྩ་བཞི་ལོན་པའི་དུས་སུ་ཤིང་ཕོ་སྟག་གི་རོ་ཟླ་བ་བཞི་པའི་ཚེས་བརྒྱད་ལརྒྱ་གར་དུ་བཅོམ་ལྡན་འདས་སྐུ་འཁྲུངས། དེའི་འོག་ཏུ་ཆོ་འཕྲུལ་རྣམས་རྒྱའི་ཡུལ་དུའང་མཐོང་བས།
རྩིས་པ་རྣམས་ཀྱིས་རྩིས་བྱས་ཏེ་སངས་རྒྱས་བྱོན་པར་ཤེས། རྒྱལ་བུ་དོན་གྲུབ་ལོ་དགུ་ལོན་ནས་མངོན་པར་བྱུང་། དགུང་ལོ་སུམ་ཅུ་ལ་སངས་རྒྱས། དེ་ནས་ལོ་བརྒྱད་ཡུམ་ལ་ཆོས་འཆད་པའི་དོན་དུ་ལྷའི་ཡུལ་དུ་བྱོན།་དེའི་ཤུལ་དུ་རྒྱལ་པོ་ཨུ་ཏ་ཡ་ནས་མོའུ་འགལ་གྱི་བུ་ལ་སྐུལ་ཏེ།

བཅོམ་ལྡན་འདས་ཀྱི་སྐུ་ཙན་དན་ལ་བཞེངས་ནས་མིའི་ཡུལ་དུ་གདན་དྲངས། རྒྱ་ནག་འགྱུར་གྱི་མདོ་དྲིན་ལན་བསབས་པ་ལས། སངས་རྒྱས་ཀྱི་ཞག་དགུ་བཅུར་ལྷའི་ཡུལ་དུ་ཡུམ་ལ་ཆོས་གསུངས། དེའི་བར་དུ་རྒྱལ་པོ་ཨུ་ཏ་ཡ་ན་ཡིད་སྐྱོ་བར་གྱུར་པས།
ཙན་དན་གླང་མགོ་ལས་སངས་རྒྱས་ཀྱི་སྐུ་བཞེངས་ཞེས་བཤད་འདུག བཅོམ་ལྡན་འདས་ལྷ་ལས་བབས་པའི་ཚེ། ཙན་དན་གྱི་སྐུ་དེ་བཞེངས་ནས་བཅོམ་ལྡན་འདས་ལ་དབུ་བཏུད་དེ་སྤྱི་བོའི་བར་བཞག་ནས་ང་མྱ་ངན་ལས་འདས་ནས་ལོ་སྟོང་ལོན་པའི་ཚེ།
སྐུ་འདིས་རྒྱ་ནག་གི་ཡུལ་དུ་སེམས་ཅན་གྱི་དོན་བྱེད་པར་འགྱུར་ཞེས་ལུང་བསྟན། དེ་ནས་ལོ་བཞི་བཅུ་ཞེ་གཉིས་ཏེ། དགུང་ལོ་བརྒྱད་ཅུ་ལ་མྱ་ངན་ལས་འདས།རྒྱལ་བ་མྱ་ངན་ལས་འདས་ནས་ཆུ་མོ་ཕག་གི་ལོ་སེ་ཆེན་རྒྱལ་སར་བཞུགས་ནས་ལོ་ངོ་ཕྱེད་དང་གསུམ་འགྲོ་བ་དེ་ལ་རྩིས་པས།
དེ་ཡན་ཆོད་ལ་ལོ་ཉིས་སྟོངདང་བཅུ་གསུམ། ཙན་དན་ཇོ་བོ་བཞེངས་ནས་ལོ་ཉིས་སྟོང་ལྔ་བཅུ་ང་ལྔ་ལོན་ཟེར་བ་རྒྱའི་ཙན་དན་ཇོ་བོའི་ལོ་རྒྱུས་ལ་་ཡོད་པར་སྣང་།
འདི་ལ་ལོ་རྒྱུས་ལོགས་ན་ཡོད་པས་འདིར་ཐོ་ཙམ་བྲིས་པ་ཡིན། ཆུ་མོ་ཕག་ཕྱིན་ཆད། ད་ལྟ་མེ་ཕོ་ kun:
=འབྲུག་འདི་ཡན་བཅད་? ལ་ལོ་བརྒྱ་དང་བཅུ་བཞི་སོང་། ལོ་རྒྱུས འདི བོདཡིག་ཏུ་བསྒྱུར་མཁན་ཆོས་རྗེའི་སློབ་མ་བྱང་ངོས་ཀྱི་མཁན་པོ་ཤེར་ཡེ་ཤེས་ཡིན་ཟེར་བ་འདུག རྒྱ་ནག་གི་རྒྱལ་རབས་ལ་སྔ་བ།
ཅེའུ་ལ་རྒྱལ་པོ་སུམ་ཅུ་སོ་དྲུག་བྱུང་། ལོ་བརྒྱར་སྲིད་བཟུང་། དེ་ནས་ཆེན་ཧྲི་

ཧྲང་གི་རྒྱལ་པོ་གཉིས་བྱུང་། དེ་ནས་ཧན་གྱི་རྒྱལ་ཁམས་ཧན་ཀོའང་ཇུ་ཞེས་པ་ནས་བཟུང་སྟེ་མི་རབས་བཅུ་གཉིས་ཀྱི་བར་དུ་རྒྱལ་པོ་བྱུང་།བཅུ་གཉིས་པའི་དུས་དེར་ཨང་མང་ཞེས་པའི་བློན་པོ་གཅིག་གིས་ངོ་ལོག་བྱས་ནས་རྒྱལ་ས་ལོ་བཅོ་བརྒྱད་བཟུང་།
ཕྱིས་ཧན་གྱི་རྒྱུད་པ་གླེའུ་གོང་བུ་ཟེར་བ་བྱུང་། ཨང་མང་བསད་ནས་ཧན་གྱིས་རྒྱལ་སྲིད་བཟུང་། གླེའུ་གོང་བུ་ལ་བུ་ལྔ་སྐྱེས། བུ་ལྔ་པ་ཧན་མིན་ཏི་ཟེར་བའི་རྒྱལ་པོ་བྱུང་།
དེའི་དུས་སུ་པཎྜི་ཏ་ཛུ་ཧ་ལམ་ཟེར་བ་བདེན་པ་མཐོང་བ་གཉིས་ཀྱིས་རྟ་དཀར་པོ་གཅིག་ལ་ཐེག་པ་སྣ་ཚོགས་ཀྱི་ཆོས་་བཀལ་ནས་རྒྱ་ནག་གི་ཡུལ་དུ་ཡོང་། ཧོན་ནམ་ཧུར་པའི་མ་སའི་ལྟ་ཁང་བཞེངས།
ཆོས་བསྒྱུར། དེ་ནས་བརྩམས་ཏེ་ད་ལྟའི་བར་དུ་སངས་རྒྱས་ཀྱི་བསྟན་པ་དར་བ་ཡིན། པཎྜི་ཏ་དེ་གཉིས་ཀྱིས་དགྲ་བཅོམ་པ་ཐོབ་པ་ནས། གཅིག་མ་སའི་ལྷ་ཁང་གི་འོག་ཏུའགོག་པ་ལ་ཞུགས་ནས་བྱམས་པ་བྱོན་པའི་དུས་སུ་ཏིང་ངེ་འཛིན་ལས་ལངས་ནས་མྱ་ངན་ལས་འདའ།
གཅིག་རྫུ་འཕྲུལ་གྱིས་ནམ་མཁའ་ལ་འཕུར་ནས་རྒྱ་མཚོའི་གླིང་ཀའུ་གླིང་དཀར་པོ་ཞེས་བྱ་བའི་རྒྱལ་ཁམས་་སུ་སོང་ནས་མྱ་ངན་ལས་འདས། དེ་ནས་ཧན་གྱི་རྒྱལ་རབས་ཉི་ཤུ་རྩ་བཞི་པ་ཧན་ཧོ་ཏི་རྒྱལ་པོའི་དུས་སུ་ཁོང་གི་བློན་པོ་ཚའོ་ཚའོ་ཟེར་བ་གཅིག་གིས་གདན་ས་དེ་ཕྲོགས།
ཚའོ་ཚའོའི་རྒྱུད་མི་ལྔས་གནས་ས་བྱས། དེའི་བློན་པོ་འུ་མ་ཟེར་བ་གཅིག་གིས་ཡང་གནས་ས་ཕྲོགས།དེའི་རྗེས་སུ་ཧེའུ་རྩིང་གི་རྒྱུད་ལ་དུང་ཙིན་དང་བསི་ཙིན་ཚན་པ་གཉིས་

བྱུང་། བསི་ཙིན་རྒྱལ་པོའི་དུས་སུ་རྒྱ་གར་གྱི་པཎྜི་ཏ་རྒན་པོ་གཅིག་གིས་རྒྱལ་པོ་ལ་རྒྱ་གར་དང་ལྗང་ཡུལ་གྱི་བར་རྒྱལ་ཁམས་ཆུང་ངུ་གཅིག་ན། སྔར་སངས་རྒྱས་ཤཱཀྱ་ཐུབ་པ་སུམ་ཅུ་རྩ་གསུམ་དུ་བྱོན་པའི་དུས་སུ་བཞེངས་པའི་ལྷ་སངས་རྒྱས་དགུང་ལོ་དྲུག་གི་སྐུ་ཚད་ཇོ་བོ་ཤཱཀྱ་དང་སངས་རྒྱས་ཀྱི་རིང་བསྲེལ།
ཀུ་མ་ར་ཤྲི་ཞེས་པའི་པཎྜི་ཏ་མཁས་པ་གཅིག་ཡོད། དེར་རྒྱལ་ཁམས་ཆུང་བས་འགྲོ་དོན་མི་འཕེལ་བར་འདུག
ཁྱོད་ཀྱིས་དམག་བཏང་ནས་བླངས་པར་སོང་ན་སེམས་ཅན་ལ་ཕན་པ་རྒྱ་ཆེན་པོ་འབྱུང་ཟེར་བས། རྒྱལ་པོ་དེ་ལ་བློན་པོ་ཞིང་གི་ཆིང་སང་གཅིག་དང་།་ཆུ་མི་དབེན་གྱི་དམག་དཔོན་གཅིག་ཡོད་པ་ལ། དམག་ཁྲི་ཚོ་བཞི་བཅུ་ཐམ་པ་བསྐུར་ནས་ས་ཆ་དེར་བཏང་།སླེབས་པའི་དུས་སུ་ས་ཆ་དེའི་རྒྱལ་པོའི་ཚིག་ལ་ཁྱོད་དང་ངེད་འཁོན་ནི་མེད།
དམག་འདི་ཙམ་ཡོང་བ་ཅི་ཡིན་ཟེར་བ་ལ། ཇོ་པོ་ཤཱཀྱ་དང་།སངས་རྒྱས་ཀྱི་རིང་བསྲེལ།
པཎྜི་ཏ་གསུམ་འདོད་མི་བསྐུར་ན་དམག་རྡེག་པ་ཡིན་བྱས་པས། ཇོ་བོ་ཤཱཀྱ་དང་རིང་བསྲེལ་དངོས་སུ་ཡོད་པས་བསྐུར། པཎྜི་ཏ་དེ་ན་ནིང་ནས་འདས། དེའི་བུ་ལོ་བཅོ་བརྒྱད་འགྲོ་བ་ཀུ་མ་ར་ཤྲི་ཆུང་པ་ཟེར་བ་གཅིག་བསྐུར་བ་ཡིན་ཟེར་ནས་བསྐུར།དེ་རྣམས་ཁྱེར་ནས་དམག་དཔོན་དེ་ཕྱིར་ལོག
སངས་རྒྱས་ཀྱི་རིང་བསྲེལ་ཡང་བདེན་པ་ཨེ་ཡིན་མི་ཤེས། བྱིས་པ་འདི་ལའང་ཅི་ཡང་མི་ཉན་ཟེར་ནས་བཀུར་སྟི་ཆེན་པོ་མ་བྱས་པ་ལ།
ཉིན་གཅིག་ཁོང་རྣམས་རྟ་བཞོན་ནས་ཡོང་གི་ཡོད་པའི་ལམ་དུ། རྟ་རྒོད་མ་གཅིག་

བྱུང་བས་སྐད་ཅིག་བཏོན་པ་དང་། དམག་དཔོན་གྱིས་བཞོན་པའིརྟ་དེས་ཀྱང་སྐད་ཅིག་བཏོན་ཏེ། པཎྜི་ཏ་དེ་གད་མོ་གཅིག་ཤོར་བ་ལ། དམག་དཔོན་གྱིས་ཅི་ཡིན་དྲིས་པས། རྒོད་མ་དེའི་རྟེའུ་གཅིག་རྩྭ་ཟ་བ་དང་ཆུ་འཐུང་བ་ལ་འགོར་ནས་ལུས་ཡོད།
དམག་མང་པོའི་ནང་དུ་ལམ་ནོར་དོགས་ཡོད། ང་འདི་ལ་སོང་བས་ལམ་མ་ནོར་བར་ཕྱི་ཟིན་པར་ཤོག་ཟེར་གྱི་འདུག་ཟེར། དེ་ལའང་དམག་དཔོན་ཡིད་ཆེས་རང་མེད་ནའང་ཡུད་ཙམ་ཞིག་ན་ལམ་གྱི་ལོགས་ན་རྟེའུ་གཅིག་རྩྭ་ཟ་ཡིན་འདུག
དམག་དཔོན་གྱི་རྟ་དེས་སྐད་ཅིག་བཏོན་པ་དང་། རྟེའུས་ཀྱང་སྐད་ཅིག་བཏོན་ནས་དེ་མ་ཐག་སྦང་བཏང་སོང་། དེ་ལ་དམག་དཔོན་གྱིས་དམག་ཐམས་ཅད་ལམ་འབྱེད་དུ་བཅུག
མའི་མདུན་དུ་སླེབས་པས་དམག་དཔོན་ཡིད་ཆེས། དེ་ནས་ཉིན་གཅིག་རི་མཐོན་པོ་གཅིག་གི་འདབས་སུ་ཞག་ས་བྱས་པ་ལ་པཎྜི་ཏའི་ཚིག་གིས་རང་རེ་འདིར་ཞག་ཏུ་མི་ཉན། དོ་ནུབ་ནམ་ཕྱེད་ན་ཆུ་ལོག་བྱུང་ནས་དམག་རྣམས་ཆུས་ཁྱེར་ཉེན་ཡོད་ཟེར་བས།དམག་ཐམས་ཅད་བཏེག་ནས་ས་ལེ་བར་བཅུ་ཙམ་གྱི་སྣར་བབས་པ་དང་།
དེ་ནུབ་ཆུ་ལོག་བྱུང་ནས་རི་དེའི་ཉེ་འཁོར་ཐམས་ཅད་མཚོར་གྱུར། དེ་ནས་དམག་དཔོན་དེ་ཇོ་བོ་ཤཱཀྱ་དང་།
པཎྜི་ཏ།སངས་རྒྱས་ཀྱི་རིང་བསྲེལ་གསུམ་ལ་ཡིད་ཆེས་ཤིང་དད་པ་ཐོབ། དེ་ནས་དམག་དཔོན་རྒྱལ་པོའི་དྲུང་དུ་འགྲོ་བར་ཆས་པ་ལ། བསི་ཙིན་རྒྱལ་པོ་སྐུ་གཤེགས། རྒྱུད་ཆད་ནས་སྔར་གྱི་ཆིང་སང་དེས་རྒྱལ་

པོ་བྱས་འདུག་ཟེརཔ་ཐོས་ནས་དམག་དཔོན་གྱིས་རང་གི་དམག་ཁྲི་ཚོ་བཞི་བཅུ་ཁྲིད་ནས་། བསི་ཆོན་དང་། ཅེཅུ་མཁར་ཉི་ཤུ་རྩ་བཞིའིརྒྱལཔོ་བྱས། དུས་ཕྱིས་དམག་དཔོན་རྒྱལ་པོ་དེའི་རྒྱུད་པའི་ལག་ནས་ཆིང་སང་རྒྱལ་པོ་དེའི་རྒྱུད་པས་ཇོ་བོ་ཤཱཀྱ་དང་།
རིང་བསྲེལ་པཎྜིཏ་རྣམས་ཅང་ཧུརགདན་དྲངས། བཀུར་སྟི་བསམ་གྱིས་མི་ཁྱབ་པ་བྱས། པཎྜིཏ་དེ་ལ་བཙུན་མོ་བཅུ་ཐམ་པ་ཡོད་པས། དགེ་འདུན་རྣམས་ལ་མོས་པ་ལ།
ཉིན་གཅིག་གན་ངྷེ་བརྡུངས་ནས་དགེ་འདུན་རྣམས་ཆོས་སྟོནལ་འཚོགས་པའི་དུས་སུ། པཎྜི་ཏ་དེས་དགེ་འདུན་རྣམས་ལ་གྲོ་མ་དྲངས་པར། ཁབ་སྡེར་མ་རེ་བཀྱེ། དེ་དགེ་འདུན་རྣམས་ཀྱིས་ཟ་བར་མ་ནུས་པ་དང་།
པཎྜི་ཏ་དེ་ན་རེ།ཁྱེད་དགེ་འདུན་གཙང་མ་རྣསས་ཀྱིས་ཁབ་ཟ་བར་མི་ནུས་ན་ང་བསླབ་པ་མི་གཙང་བས་ཟ་བར་བྱ་ཟེར་ནས་ཁབ་ཐམས་ཅད་ཟོས་ནས་འཇུ་བས། དགེ་འདུན་རྣམས་ཀྱི་མ་དད་བཟློག ཕྱིས་པཎྜི་ཏ་དེའིསློབ་མ་ཅེ་ཧུ་ཧྭ་ཤང་ཞེསཔ་ཡོན་ཏན་ཅན་གཅིག་བྱུང་བ་ལ།
རྒྱལཔོ་ཧ་ཅང་དད་ཆེས་ནས་བཙུན་མོའི་འཁོར་ལ་གཡེར་བར་གྱུར་པས་།བཙུན་མོ་ཆེ་ཁྲོས་ཏེ་མོ་རང་གི་ལྷམ་ཡ་གཅིག་ཅེའུ་ཧྭ་ཤང་གི་གདན་གྱི་འོག་ཏུ་བཅུག་ནས་རྒྱལ་པོའི་དྲུང་དུ་ངུ་བཞིན་ཕྱིན།
པཎྜི་ཏ་འདིས་བདག་ལ་ལོངས་སྤྱོད་དུ་བྱུང་བ་ལ་བད་ག་གིས་མ་ཉན་པས་བདག་གི་ལྷམ་ཡ་གཅིག་ཕྲོགས་ཏེ་ཁྱེར་བྱས་པ་དང་། རྒྱལ་པོ་དེ་ལ་ཡིད་ཆེས་མ་སྐྱེས་ཀྱང་།
བློན་པོ་རྣམས་ཀྱིས་བལྟར་ཕྱིན་པ་དང་།

པཎྜི་ཏ་དེའི་མལ་འོག་ནས་བཙུན་མོའི་ལྷམ་རྙེད་དེ་ཉེས་པ་ཅན་དུ་བྱས་ནས་པཎྜི་ཏ་དེའི་མགོ་བཅད་པས། ཁྲག་འོ་མར་གྱུར་ཅིང་།པཎྜི་ཏས་རང་གི་མགོ་བོ་ལག་པས་བླངས་ནས་སྐེ་ལ་སྦྱར་ཏེ་གཙུག་ལག་ཁང་དུ་ཕྱིན་ནས་འཁོར་མང་པོ་ལ་ཆོས་བསྟན་ཏེ།
མགོ་བོ་རང་གི་པང་དུ་ལྷུང་ནས་ཚེའི་དུས་བྱས་སོ། །ཆིང་སང་གི་རྒྱུད་ཆད་ནས་སུའི་གཡང་དི་ཟེར་བའི་རྒྱལ་པོ་ཕ་བུ་གཉིས་བྱུང་། དེའི་མངའ་འོག་ན་ཐང་ཀའོ་ཛུང་ཞེས་པ་ཐའི་ཡང་ཧུའི་གླེའུ་ཤུ་བྱེད་ཅིང་ཡོད་པས་ངོ་ལོག་བྱས་ནས་རྒྱལ་ས་ཕྲོགས།
དེ་ནི་ཐང་གི་རྒྱལ་པོའི་ཐོག་མ་ཡིན།དེའི་བུ་གསུམ་ཡོད་པའི་འབྲིང་པོ་ཐང་ཐའི་ཛུང་རྒྱལ་པོའི་དུས་སུ་ཐང་ཟམ་ཛང་ཞེས་པའི་ལོ་ཙཱ་བས་རྒྱ་གར་ནས་ཆོས་མང་དུ་བསྒྱུར།དེ་ཡན་ཆད་ལ་རྒྱའི་ལོ་ཙཱ་བ་ཉིས་བརྒྱ་བྱུང་།
ཐང་ཟམ་ཛང་དེ་རྒྱ་གར་གྱི་སློབ་དཔོན་དབྱིག་གཉེན་གྱི་སློབ་མ་ཡིན། ཐང་གི་དུས་སུ་ཟོན་གླུ་པྲིད་ཞེསཔ་འདུལ་བ་འཛིན་པ་ཆེན་པོ་གཅིག་ཡོད་པ་རི་མཐོན་པོའི་ཟུར་ནས་གཡང་དུ་ལྷུང་པ་ལ།
ལྷའི་བུ་གཅིག་གིས་བར་སྣང་ལས་བཟུང་ཏེ་གནད་པར་མ་གྱུར། ལྷའི་བུ་དེ་སུ་ཡིན་དྲིས་པ་ལ།བདག་རྒྱལ་པོ་གནམ་སྲས་ཀྱི་བུ་གཉིས་པ་ཡིན།
ངེད་སྤུན་བཅུ་གཉིས་ཀྱིས་དེ་བཞིན་གཤེགས་པའི་གསུང་རབ་ཡན་ལག་བཅུ་གཉིས་སྲུང་བར་དམ་བཅའ་བ་ལ། བདག་འདུལ་བའི་སྡེ་སྣོད་སྲུང་བ་ཡིན་ཟེར། ཟོན་གླུ་པྲིད་ང་རྒྱལ་སྐྱེས་ནས་འཛམ་བུའི་གླིང་ན་ང་དང་མཉམ་པའི་འདུལ་བ་འཛིན་པ་ཇི་སྙེད་ཅིག་ཡོད་དྲིས་པ་ལ།
ཁྱོད་

དང་མཉམ་པ་གངྒའི་ཀླུང་གི་བྱེ་མ་སྙེད་ཡོད་ཟེར། གསང་སྔགས་ཀྱི་ཆོས་འདི་ཡང་དག་པ་ཡིན་ནམ་མ་ཡིན་དྲིས་པ་ལ། གསང་སྔགས་འདི་ཡང་དག་པ་ཡིན་ཞིང་། ལྕང་ལོ་ཅན་གྱི་ཕྲོ་བྲང་ན་གསང་སྔགས་ཀྱི་ཆོས་རྣམས་བཞུགས་པ་ལ།
ངའི་ཕུ་བོ་ཛམ་བྷ་ལ་ནག་པོས་སྲུང་མ་བྱེད་ཅིང་ཡོད། ང་ཡང་ཕོ་བྲང་དེའི་ནང་དུ་འགྲོ་བར་མི་དབང་།གསང་སྔགས་ལ་མ་དད་པ་སྡིག་ཤིན་ཏུ་ཆེ་བས་བཤགས་པ་གྱིས་ཟེར།པཎྜི་ཏ་ཀུ་མ་ར་ཤྲི་དེ་གང་ཟག་ཇི་ལྟ་བུ་ཞིག་ཡིན་དྲིས་པས།
དེ་ནི་མཐོང་ལམ་ཐོབ་པའི་བྱང་ཆུབ་སེམས་དཔའ་ཡིན། ད་ལྟ་དགའ་ལྡན་དུ་པདྨའི་སྙིང་པོ་ལ་རྫུས་ཏེ་སྐྱེས་ནས་བྱམས་པ་ལ་ཆོས་ཉན་གྱིན་ཡོད་ཟེར། ཐང་ཟལ་ཚང་ཇི་འདྲ་བ་ཡིན་དྲིས་པས།
དེ་ནི་སྦྱོར་ལམ་ལ་གནས་པ་ཡིན་པས། ད་ལྟ་དགའ་ལྡན་ན་ར་བའི་ཕྱི་རོལ་ན་བྱམས་པའི་གསུང་ཐོས་ཤིང་སྐུ་མི་མཐོང་བར་ཡོད་ཟེར་རོ་ཞེས་པ་རྒྱའི་དེབ་ཐེར་རྙིང་པ་ལས་ཛམ་བྷ་ལ་སྟོ་ཤྲི་མགོན་གྱིས་མཐོང་བ།
རྒྱ་བོད་ཀྱི་ཚུལ་སྨྲ་བ་རྣམས་ཀྱི་ནང་ནས་མཆོག་ཏུ་གྱུར་པ་སི་ཏུ་དགེ་བའི་བློ་གྲོས་ཀྱིས་ལྷ་སའི་གཙུག་ལག་ཁང་དུ་ཡི་གེར་བྲིས་པ་ཡིན། རྒྱ་ནག་གི་ཙན་དན་ཇོ་བོའི་ལོ་རྒྱུས་འདི་ལ་ཆོས་རྗེ་ཁུ་དབོན་ཐུགས་མི་སྟོན་པར་བསམས་ཏེ།
གཏམ་རྒྱུད་འདིའི་ལུགས་ཀྱིས་སེ་ཆེན་རྒྱལ་སར་བྱོན་ནས་ལོ་ཕྱེད་དང་གསུམ་འགྲོ་བ་དང་། སྟོན་པ་འདས་ནས་ལོ་ཉིས་སྟོང་དང་བཅུ་གསུམ་སོང་བ་དུས་མཉམ་ཟེར་བ་ལ།
ཆོས་རྗེ་པས་རྗེ་བཙུན་པ་ཞི་བར་གཤེགས་པའི་ཆོས་འཁོར་གྱི་དུས་སུ་ལོ་སུམ་སྟོང་སུམ་བརྒྱ་ཞེ་

དགུ་ལོན་གསུངས། ཆུ་མིག་ཆོས་འཁོར་གྱི་དུས་སུ་བླ་མ་ཆོས་ཀྱི་རྒྱལ་པོས་རྩིས་པ་ལའང་ལོ་སུམ་སྟོང་བཞི་བརྒྱ་དང་བཅུ་ལོན་ཅེས་པ་དང་།ཤེས་བྱ་རབ་གསལ་དུ་སངས་རྒྱས་མྱ་ངན་ལས་འདས་ནས་ལོ་སུམ་སྟོང་ཉིས་བརྒྱ་ལྔ་བཅུ་ལྷག་འདས་པ་ན་ཇིང་གིར་རྒྱལ་པོ་བྱུང་བར་གསུངས་སོ།
།ཡང་རྒྱ་ནག་གི་ལོ་རྒྱུས་འདི་ན་སྟོན་པ་ཤིང་ཕོ་སྟག་ལ་འཁྲུངས་ཟེར་ཏེ། འདིའང་བརྟག་པར་བྱའོ། །ཡང་དོན་གཅིག་ལ་བོད་དང་རྒྱའི་འབྲེལ་ཚུལ་དང་།
དབོན་ཞང་གི་ལོ་རྒྱུས་ཐང་ཞུ་ཐུ་ཧན་ཆན་ཞེས་བྱ་བ་རྒྱའི་དེབ་ཐེར་ལས་བཅོམ་ལྡན་འདས་མྱ་ངན་ལས་འདས་ནས་ལོ་སྟོང་དང་ལྔ་བརྒྱ་དྲུག་ཅུ་རྩ་དྲུག་ལོན་པའི་དུས་སུ་རྒྱ་ནག་གི་རྒྱལ་པོ་ཐང་ཞེས་བྱ་བ་བྱུང་ངོ་།
།དེའི་དུས་སུ་བོད་དང་འབྲེལ་ཞེས་བྱུང་ངོ་། །ཡང་ཐང་ཀོའུ་ཛུང་གིས་ས་ཕོ་སྟག་གི་ལོ་ལ་རྒྱལ་ས་བཟུང་།དེའི་བུ་ཐའི་ཛུང་གི་དུས་སུ་བོད་ཀྱི་རྒྱལ་པོས་སྐྱེས་བསྐུར་ནས་རྒྱའི་རྒྱལ་པོའི་རྩར་བཏང་།
ཕུན་ཚོགས་དགའ་བའི་གྲོགས་པོ་བྱས། དེའི་ལན་དུ་ཡང་ཐའི་ཛུང་གིས་གསེར་ཡིག་པ་ཧུན་དེ་ཧ་ཞེས་བྱ་བ་ལ་ཡི་གེ་ས་བསྐུར་ནས། བོད་ཀྱི་རྒྱལ་པོའི་རྩར་བཏང་ངོ་། །དེའི་ཚེ་ཧོར་དང་ཐུ་ལུ་ཧུན་ཞེས་བྱ་བའི་མི་རིགས་རྣམས་ཀྱིས་གསེར་ཡིག་པ་མངགས་ཏེ།
རྒྱལ་པོ་ལ་བུ་མོ་སློང་དུ་བཏང་བ་ལ། ཁོང་རང་གི་སྲས་མོ་དངོས་མ་ཡིན་པའི་རྒྱལ་རིགས་ཀྱི་བུ་མོ་རེ་རེ་བྱིན་ནོ།
།དེའི་སྐད་ཐོས་པ་དང་། བོད་ཀྱི་རྒྱལ་པོས་བུ་མོ་སློང་བའི་གསེར་ཡིག་པ་བཏང་བ་དང་། ཐའི་ཛུང་གིས་མ་ཉན་པའི་སྟབས་ཀྱིས་གསེར་

ཡིག་པ་ཕྱིར་ལོག་ནས་བོད་ཀྱི་རྒྱལ་པོ་ལ་རྫུན་འདི་སྐད་བྱས་ཏེ། རྒྱ་ནག་གི་རྒྱལ་པོ་རང་རེ་ལ་ཤིན་ཏུ་དགའ་ནས་བུ་མོའང་རང་རེ་ལ་སྟེར་བར་ཡོད་པ་ཡིན་པ་ལ། ཐུ་ལུ་ཧུན་རྒྱ་ནག་རྒྱལ་པོའི་རྩར་སོང་ནས་དབྱེན་བྱས་པ་འདྲ་བྱས་པ་དང་།
བོད་ཀྱི་རྒྱལ་པོ་ཞེ་སྡང་སྐྱེས།གཡའ་ཐུང་ཞེས་བྱ་བ་ལ་དམག་བསྐུར་ནས་ཐུ་ལུ་ཧུན་ལ་རྒྱག་ཏུ་བཏང་བས་ཐུ་ལུ་ཧུན་ཙོང་ཁའི་མཚོ་སྔོན་ཕན་ཆད་དུ་བྲོས། དེའི་ཤུལ་དུ་ལུས་པའི་མི་ནོར་ཐམས་ཅད་བོད་ཀྱིས་བདག་ཏུ་བཟུང་ཞིང་།
རྒྱལཔོའང་དམག་འབུམ་ཕྲག་གཉིས་ཁྲིད་ཡོང་སྟེ་ཟུང་ཅེའུ་བར་དུ་བྱོན།དེའི་རྗེས་ལ་བོད་ཀྱི་རྒྱལ་པོས་བློན་པོ་ཆེན་པོ་ལེ་སྟོང་བཙན་བྱ་བ་ལ་གསེར་སྲང་སྟོང་ཚོ་ལྔ།
རིན་པོ་ཆེ་སྣ་ཚོགས་པ་དེ་དང་གྲངས་མཉམ་པ་རྒྱའི་རྒྱལ་པོ་ལ་བསྐུར་ནས་སྔར་བྱུང་བའི་འཐབ་རྩོད་རྣམས་བཟོད་པར་མཛོད་ལ། བུ་མོ་ངེད་ལ་ཐོང་བྱས་པ་དང་། ཐའི་ཛུང་ཁོང་རང་དངོས་ཀྱི་བུ་མོ་འུན་ཤིང་ཀོང་ཇོ་ལྕགས་མོ་གླང་གི་ལོར་བྱིན།
ལྕགས་ཕོ་ཁྱིའི་ལོ་ལ་བོད་ཀྱི་རྒྱལ་པོ་སྲོང་བཙན་སྒམ་པོ་འདས་སོ། །དེའི་ཚེ་རྒྱའི་རྒྱལ་པོས་གསེར་ཡིག་པ་ལ་ཆ་རྐྱེན་མང་པོ་བསྐུར་ཏེ་བོད་ཀྱི་རྒྱལ་པོའི་དུར་མཆོད་པ་ལ་བཏང་།
བོད་ཀྱི་རྒྱལ་པོ་གུང་སྲོང་གུང་བཙན་འདས་ནས། དེའི་སྲས་མང་སྲོང་མང་བཙན་ལོ་བཅུ་གཉིས་ལོན་པ་རྒྱལ་སར་བཏོན་ཀྱང་། ན་སོ་གཞོན་པའི་སྟབས་ཀྱིས་ཁྲིམས་ཀྱི་བྱ་བ་བྱེད་མ་བྱུང་ནའང་།
བློན་པོ་མགར་གྱིས་གྲོགས་བྱས་ནས་རྒྱལ་སྲིད་ལོ་བཅོ་ལྔ་བསྐྱངས་སོ། །ས་མོ་ཡོས་ཀྱི་ལོ་ལ་རྒྱལ་པོ་དེ་ཉིད་འདས་ནས། དེའི་

སྲས་འདུས་སྲོང་མང་པོ་རྗེ་ལོ་དེ་ཉིད་ལ་རྒྱལ་སར་བཏོན་ཏེ། མགར་གྱི་བུ་ཆེ་བ་ལི་ཁྱིམ་གྱིས་བློན་པོ་ཆེ་བ་བྱས། བོད་ཀྱི་རྒྱལ་པོ་འདས་པའི་སྐད་སྐྱེལ་བ་ལ། རྒྱ་ནག་རྒྱལ་པོའི་རྩར་གསེར་ཡིག་པ་བཏང་བ་དང་།རྒྱ་ནག་རྒྱལ་པོས་ཀྱང་མར་ལེགས་སྐྱེལ་བ་ལ་གསེར་ཡིག་པ་བཏང་ནས་དུར་མཆོད་པའི་ཆ་རྐྱེན་བསྐུར་རོ།
།དེའི་ཕྱི་ལོ་མགར་གྱི་བུ་གཉིས་པ་བཙན་པོ་དང་། ཐུ་ལུ་ཧུན་གྱི་བློན་པོ་བྲོས་སོ་གཉིས་དམག་ཁྲི་ཚོ་གསུམ་ཁྲིད་ཡོང་ནས་རྨ་ཆུའི་ཁྲིས་ལ་མཁར་དམིག་དང་།
མི་སྡེ་རྒྱག་ཏུ་ཡོང་པ་ལ། ཀྱིང་ཧེན་གྱི་དམག་དང་འཐབ་པས་རྒྱའི་དམག་ཕམ།དེརི་ནུབ་མོ་ལི་ཀྱིང་ཧེན་གྱིས་དམག་སུམ་སྟོང་ཁྲིད་ནས་རྒྱབ་ཏུ་སོང་བ་ལ།
བོད་ཀྱི་དམག་མི་ཐམས་ཅད་ཕྱིར་བྲོས་སོ། །ཡང་བོད་ཀྱིས་མགུ་དོམ་ལ་འཁོར་ནས་སི་ཆོན་གྱི་ཕྱོགས་སུ་ཡོང་སྟེ་མུ་ཅེའུ་ངན་ཡུང་ཞིང་བླངས་ནས་བཟུང་། དེར་མ་གཏོགས་པའི་ནུབ་ཕྱོགས་སུ་མན་ཞེས་བྱ་བའི་མི་རིས་ཐམས་ཅད་བདག་བྱས་ཤིང་།
དེ་ལས་གཞན་པ་ཡང་ཐུང་དང་ཏང་ཧ་གཉིས་ཀྱང་བདག་བྱས་སོ། །དེའི་དུས་སུ་བོད་ཀྱི་རྒྱལ་པོའི་སའི་མཐའ་བཞི་ནི། ཤར་ཟུང་ཅེའུ་དང་། མུ་ཅེའུ།
འུ་ཅེའུ་དང་གསུམ། ལྷོ་ཕྱོགས་བྲམ་ཟེའི་ཡུལ་ལ་སླེབས། ནུབ་ཕྱོགས་འུ་ཐེན་ལ་སླེབས། བྱང་ཕྱོགས་ཧོར་ལ་སླེབས། དེ་རྣམས་སྐོར་བ་ལ་དཔག་ཚད་མང་པོ་ཡོད་དོ། །བོད་ལྟ་བུའི་དཔའ་བོ་དང་རྟུལ་ཕོད་པ་རྒྱའི་རྒྱལ་པོ་ཆེན་པོ་ཧན་དང་།
གཡུ་དང་། ཅེའུ་ལ་སོགས་པའི་དུས་སུ་ཡང་བྱུང་བ་མེད་ཅེས་གྲགས་སོ། །ལྕགས་ཕོ་འབྲུག་གི་ལོ་

ལ་འོན་ཤིང་ཀོང་ཇོ་འདས། དེའི་སྐད་རྒྱལ་པོས་ཐོས་ནས་མར་ལེགས་སྐྱེལ་བ་དང་། དུར་མཆོད་པའི་ཆ་རྐྱེན་གསེར་ཡིག་པ་ལ་བསྐུར་ནས་བོད་དུ་བཏང་ངོ་། །ཀོང་ཇོ་དེ་བོད་ཡུལ་དུ་ལོ་བཞི་བཅུ་བསྡད་པ་ཡིན།
སྐབས་འདིར་རྒྱ་བོད་ཀྱི་འཁྲུག་པ་དང་། མཐུན་མི་མཐུན་གྱི་གནས་སྐབས་མང་དུ་བྱས་པའི་གཏམ་རྒྱུད་འདུག དེའི་རྗེས་བོད་ཀྱི་རྒྱལ་པོ་ཁྲི་སྡེ་གཙུག་བརྟན་གྱི་དུས་སུ། ཤིང་མོ་སྦྲུལ་གྱི་ལོ་ལ་ཀའུ་ཛུང་གི་བུ་བདུན་པ་ཛུ་ཛུ་རྒྱལ་སར་བཏོན་ཏེ་མ་ནི་རྒྱལ་མོ་དེ་ཡིན་ལ།
དེ་ལྟའི་ཐང་གི་རྒྱལ་རབས་ལྔ་པ་ཡིན་ནོ། །ས་ཐོ་བྱི་བའི་ལོ་ལ་བོད་ཀྱི་རྒྱལ་པོའི་གསེར་ཡིག་པ་དང་། ཕྱི་མོའི་གསེར་ཡིག་པ་ཛུང་ང་བྱ་བ་བྱུང་ནས་བུ་མོ་བླངས་ཟེར་བ་བྱུང་བ་ལ།
རྒྱལ་པོས་ཁོང་རང་གི་ནུའོ་ཝིང་དབང་བྱ་བའི་བུ་མོ་ཀིང་ཤིང་ཀོང་ཇོ་བྱིན་ཞིང་། བོད་ཀྱི་རྒྱལ་པོས་ཀྱང་བློན་པོ་དྲག་པ་གཉིས་འཁོར་མང་པོ་དང་བཅས་ནས་བསུ་བར་བཏང་བ་དང་།
རྒྱའི་རྒྱལ་པོས་བུ་མོའི་རྫོངས་ལ་ཟ་འོག་ལ་སོགས་པའི་དར་སྣ་ཆོགས་ཁྲི་ཚོ་མང་པོ་དང་།བཟོ་རིས་པ་སྣ་ཚོགས་པ་དང་། རོལ་མོ་བ་ཐམས་ཅད་བྱིན་ནས་དེ་སྐྱེལ་བ་ལ་ཛ་གཡུ་ཐའི་ཇང་གུང་གཡང་གྱུའི་དང་།
གཞན་ཡང་དམག་མི་མང་པོ་རྒྱལ་པོའི་མདུན་དུ་འགྲོ་བའི་ལག་ཆའི་རིས་སྣ་ཚོགས་འཛིན་པ་དང་བཅས་པས་སྐྱེལ་དུ་བཏང་ཞིང་། རྒྱལ་པོ་ཁོང་རང་ཡང་ཞིང་ཕེད་ཧེན་ཐུག་པ་སྐྱེལ་ཐུང་ལ་བྱོན་ནས་དེར་གུར་ཆེན་པོ་ཕུབ་ཅིང་།
བོད་ཀྱི་གསེར་ཡིག་པ་རྣམས་ལ་སྟོན་མོ་ཆེན་པོ་བྱས་ཏེ་

རྒྱལ་པོའང་སྤྱན་ཆབ་མང་པོ་བྱུང་ཞིང་། མཁར་དེ་ལ་གཏོགས་པའི་ཉེས་པ་ཅན་རྣམས་ཐར་དུ་བཅུག་ནས། ལོ་གཅིག་གི་བར་དུ་ཁྲལ་དང་དམག་ལ་སོགས་འདབ་ནོར་གང་ཡང་མེད་དུ་བཅུག་གོ།མཁར་དེའི་མིང་ཡང་སྤོས་ཏེ།
ཀིང་ཤིང་ཧེན་ཞེས་བྱ་བར་བཏགས་སོ། །དེ་ནས་ཀོང་ཇོ་བོད་ཡུལ་དུ་སླེབས་ནས། ས་མཁར་ཆེན་པོ་བཟུང་ཏེ། ཕོ་བྲང་རྩེ་ལ་བསྡད་པ་ཡིན་ལ། ཀོང་ཇོ་སྐྱེལ་མི་གཡང་གྱུའི་ཕྱིར་ལོག་པ་དང་། རྒྱའི་རྒྱལ་པོས་ཀོང་ཇོ་བོད་ཡུལ་དུ་བར་ཆད་མེད་པར་ཐེངས་པའི་གཏང་རག་ལ་ཤེན་ཅེའུའི་མི་དཔོན་ལ་བསྐོས་པ་ཡིན།
ཕྱིས་ཀྱང་བོད་ཀྱི་གསེར་ཡིག་པ་ལན་མང་དུ་བཏང་ནས། ཁ་ལ་རང་རེ་མཐུན་པར་བྱེད་ཟེར་ཡང་། ཞེ་ལ་ཤིན་ཏུ་གནག་པར་བྱུང་།
ཕྱིས་བོད་ཀྱི་རྒྱལ་པོས་གཡང་གྱུའི་ལ་ཟོག་མང་པོ་རྒྱའི་རྒྱལ་པོའི་རྩར་བསྐུར་ནས། མི་ཉག་གི་ཡུལ་ཆེན་པོ་དགུ་ཡོད་པདེ་ཀོང་ཇོ་ལ་གནང་བར་ཞུ། ས་ཆ་དེ་རྩྭ་ཆུ་བཟང་བས་དེར་ངེད་ཀྱི་རྟ་ནོར་འཇོག་ས་ཡིན་ཞུས་པ་དང་།
རྒྱལ་པོས་གནང་ནས་མི་ཉག་གི་ཡུལ་ཐམས་ཅད་བོད་ཀྱིས་བཟུང་། ལྕགས་མོ་སྦྲུལ་གྱི་ལོ་ལ་ཀིང་ཤིང་རྐོང་ཇོ་ཁའི་དབེན་ཉི་ཤུ་རྩ་བདུན་པ་ལ་འདས་པ་ཡིན། བོད་ཡུལ་དུ་ལོ་སུམ་ཅུ་སོ་གཅིག་བཞུགས་ཤིང་།
ཐང་གི་རྒྱལ་ཁམས་དེ་ཡར་བཅད་ལ་ལོ་བརྒྱ་དང་བཅུ་དྲུག་སོང་ཞེས་སོ། །དེ་ནས་རྒྱལ་པོ་ཁྲི་སྲོང་ལྡེ་བཙན་གྱི་རིང་ལ། དབོན་ཞང་ཐུགས་མ་མཐུན་པར་དམག་ཁྱེར་མང་དུ་བྱས།
ཞང་རྒྱ་ཚ་ལྟ་སྣང་ལ་སོགས་པ་མངགས་ནས་ཤིན་

གྱུན་དང་། ཅེའུ་མཁར་ཉི་ཤུ་རྩ་བཞི། སྨན་རྩེའི་ཡུལ་ཁམས་ཅིརིགས་དང་བཅས་པ་བཟུང་ནས་བོད་ཀྱིས་བདག་བྱས། སྲས་མུ་ནེ་བཙན་པོ། སད་ན་ལེགས། མངའ་བདག་རལ་པ་ཅན་གྱི་དུས་སུ་ཡང་སྐབས་འགའ་རེར་དམག་དང་།
སྐབས་འགའ་རེར་རྒྱ་བོད་ཀྱི་ས་མཚམས་སུ་རྡོ་རིང་བཙུགས་ནས་མཇལ་བཟླུམས་བྱས་པ་ལ་སོགས་ཀྱི་ལོ་རྒྱུས་མང་དུ་འདུག་ནའང་རལ་པ་ཅན་གྱི་སྐབས་སུ་གསལ་ལོ།རྒྱལ་པོ་གླང་དར་མ་འདས་ནས་བོད་ནང་ཞིག ལྕགས་ཕོ་འབྲུག་གི་ལོ་ལ་ཟེན་ཛུང་གི་བུ་ཚེ་བྱ་བ་ཐང་གི་རྒྱལ་པོ་བཅུ་བདུན་པ་དེའི་རིང་ལ།མེ་ཕོ་ཁྱིའི་ལོ་ལ་རྒྱ་ནག་ལ་གཏོགས་པའི་སོག་པོའི་དམག་དཔོན་ཕོ་ཀུ་བཙུན་བོད་ཡུལ་དུ་སོང་ནས་བློན་པོ་ཕྱུ་ཞ་བསད་དེ་མགོ་བོ་རྒྱ་ནག་རྒྱལ་པོ་ལ་བསྐྱལ།
དེ་ནས་བོད་དང་རྒྱ་གཉིས་འབྲེལ་ཆད་པ་ཡིན་ནོ། །རྒྱ་བོད་ཀྱི་ལོ་རྒྱུས་འདི་ཐའི་ཛུང་གི་དུས་ཀྱི་ཡིག་ཚང་པ་བ་སུ་ཁྱི་བྱ་བས་བརྩམས་པ་ཡིན་ལ། དུས་ཕྱིས་ཧན་སྭེ་ཧུ་ཚས་མདོར་བསྡུས་ཏེ་སྡེབས་ནས་རྒྱའི་ལོ་ཙཱ་བ་བའུ་གྱང་ཇུས་ཤིང་མོ་བྱའི་ལོ་ཟླ་བ་བཞི་པའི་ཚེས་བཅུ་ལ་ཤིན་ཀུན་བདེ་ཆེན་དུ་བསྒྱུར་བ་ཡིན།
འདི་བླ་མ་རིན་ཆེན་གྲགས་གུ་ཤྲི་ཞུགས་དུས་བོད་སྐད་དུ་བསྒྱུར་ཞིང་པར་དུ་བཏབ་པ་ལས།
གོ་བདེ་བ་གཅིག་གཉིས་ཤིག་བྱུག་པ་ཡིན་གྱིས། རྒྱ་བོད་ཀྱི་རྒྱུ་མཚན་ཞིབ་པར་ཤེས་པར་འདོད་ན་པར་མ་དེ་ཉིད་དུ་བལྟ་བར་བྱའོ། །བོད་ཀྱི་ཡིག་ཚང་རྣམས་དང་ལོའི་དབང་ཐང་མཐུན་པ་མང་དུ་འདུག་་གོ
།ཐང་གི་རྒྱལ་པོའི་དུས་སུ་ཧང་མའོ་ཟེར་བའི་སིའུ་ཚའི་བུ་གཅིག་

གིས་ངོ་ལོག་ནས་རྒྱལ་པོ་བྱས། ཇུ་འུན་ཟེར་བས་བློན་པོ་བྱས།རྟིང་ལ་ཇུ་འུན་གྱིས་ཐང་ལ་ངོ་བལྟས་ནས། ཆུ་མི་དབེན་གྱི་དམག་དཔོན་བྱས། རྟིང་ལ་ངོ་ལོག་ནས་རྒྱལ་ས་ཕྲོགས་ཏེ་མྱང་རྒྱལ་པོ་ཞེས་པའི་རྒྱུད་བྱུང་།
དེ་ལ་སོགས་རུས་མི་གཅིག་པའི་རྒྱལ་རབས་ཚན་པ་ལྔ་ལ་རྒྱལ་པོ་བཅོ་ལྔ་བྱུང་ནས། ལོ་ལྔ་བཅུ་པ་རྒྱལ་ས་བྱས། དེའི་རྗེས་སུ་ཅེའུ་ཐའི་ཛུ་ཞེས་པའི་རྒྱལ་པོ་ལ་སྤེན་ལང་གི་ས་ཆར་རྒྱལ་རབས་བརྒྱད་བྱུང་།
རྒྱལ་རབས་བརྒྱད་པ་ཤང་ཧྭང་ཕ་བུ་གཉིས་ཀྱི་ལག་ནས་ཆི་ཏན་ཏའི་གླེའུ་ཞེས་པས་སྤེན་ལང་ལ་སོགས་རྒྱལ་ཁམས་ཕྱེད་ཕྲོགས། རྒྱལ་ཁམས་དེ་ལ་གླའི་གླེའུ་ཟེར། ཤང་ཧྭང་གི་ཞ་གོན་མའི་བུ་ཁང་དབང་ཞེས་པས་སྨན་རྩེའི་ཡུལ་དུ་སོང་ནས་ཕའི་ཤུལ་གྱི་རྒྱལ་ཁམས་ཕྱེད་པོ་བཟུང་ནས་ཀྱེང་ཁང་ཧྭང་ཇི་ཧུ་རུ་བསྡད།
རྒྱལ་ཁམས་དེ་ལ་གསུང་ཟེར། དེ་ནས་རྒྱལ་པོ་སྨན་ཙེ་ལྷ་བཙུན་གྱི་བར་དུ་རྒྱལ་རབས་བརྒྱད་སྨན་རྩེར་བྱུང་།
ཆི་ཐན་ཏའི་གླེའུའི་རྒྱལ་རབས་བདུན་བརྒྱད་ཀྱི་རྗེས་སུ་བློན་པོ་ཆེ་བ་ནུའི་ཇི་ཞེས་བྱ་བས་རྒྱལ་ས་བླངས། དེའི་རྒྱལ་རབས་ལ་ཨ་ཏན་ཁ་ཟེར། རྒྱལ་ཁམས་ལ་ཏའི་གིམ་ཟེར།
རྒྱུད་པ་དགུ་བྱུང་། རྒྱལ་པོ་དགུ་པ་ཧུ་དབང་གི་དུས་སུ། ཇིང་གི་རྒྱལ་པོ་དང་། ཨོ་གོ་ཏའི་རྒྱལ་པོ་བྱུང་ནས་གིམ་གྱི་རྒྱལ་ཁམས་བླངས། སེ་ཆེན་རྒྱལ་སར་བཞུགས་ནས། ཅི་དབེན་ལོ་བཅུ་གསུམ་པའི་དུས་སུ།
སྨན་རྩེའི་རྒྱལ་ཁམས་གཡེའུ་ཆུའི་རྒྱལ་སར་བསྡད་ནས་ལོ་གསུམ་སོང་བ་ལ། བ་ཡན་ཆིང་སང་གི་དཔུང་གིས་

རྒྱལ་ཁམས་བླངས་ཏེ། རྒྱལ་པོ་ས་སྐྱར་བཏང་ནས་ལྷ་བཙུན་བྱས།རྟིང་ལ་གེ་གན་རྒྱལ་པོའི་དུས་སུ་བསད་པས་ཁྲག་འོ་མར་བྱུང་། ཧོར་གྱི་རྒྱལ་ཁམས་ལ་ཏའི་དབེན་ཟེར་ཞེས་པ་ཛམ་བྷ་ལ་སྟོ་ཤྲི་མགོན་གྱིས་སྨྲས་པ་བྲིས་པའོ།
།སྔོན་མི་ཉག་གི་ཡུལ་ཐམས་ཅད་རྒྱའི་རྒྱལ་པོའི་མངའ་འོག་ན་ཡོད་པ་ལ། བྱང་ངོས་དང་གྷའི་བར་ལ་སྨོན་ཤྲི་ཞེས་པའི་རི་ལ། གཞི་བདག་གའི་ཧུ་ཞེས་པ་ཡོད་པས། ཉིན་གཅིག་གི་ཚེ་བྱང་ངོས་ཀྱི་མཁར་ནང་ན།
བུད་མེད་གཅིག་གི་སར་རྟ་དཀར་པོ་དཔོན་གཡོག་བདུན་བྱུང་ནས། དཔོན་དང་འགྲོགས་པ་ལས། ལོ་གཅིག་ནང་དུ་སྐྱེས། དེའི་དུས་ན་སྔོན་མེད་པའི་སྐར་མ་ཤར་བས། རྒྱའི་རྩིས་པ་རྣམས་ཀྱིས་མཁར་འདིར་རྒྱལ་པོའི་སྲིད་འཕྲོག་པའི་ཟླ་གཅིག་སྐྱེས་འདུག་བྱས་པ་དང་།
ད་དུང་རྩིས་གྱིས་ལ་བུ་ཚ་དེ་ཚོལ་ཅེས་བསྒོས་པས། རྒན་མོས་བུ་ཚ་དེ་ས་ཀྱོང་མོ་ཞིག་ཏུ་སྦས། སྤང་ལེབ་ཀྱིས་ཁ་བཅད། དེའི་སྟེང་དུ་ཆུ་ཕོར་གང་བཞག་པས།
རྩིས་པ་རྣམས་ཀྱིས་རྩིས་པ། མཚོ་ཆེན་པོའི་འོག་ན་ཤིང་གི།ས་གཞིའི་འོག་ན་འདུག་ཟེར་བས། འཚོལ་མ་ཐུབ་ནས་མཁར་གྱི་ནང་དུ་ལོ་གཉིས་ཚུན་ཆད་ཀྱི་བུ་ཚ་ཐམས་ཅད་གསོད་ཅེས་ལུང་བསྒྲགས་ནས་བུ་ཚ་ཀུན་བསད་པ་ལས།
རྒན་མོ་དེས་བུ་ཆུང་ཤི་བར་བྱས། རོ་སྒམ་དུ་བཅུག་ནས་ངུ་བཞིན་ཕྱིར་ཁྱེར་ཕྱིན་པས་ཆུའི་དཀྱིལ་གྱི་རྩྭ་མཐུག་པོའི་ནང་དུ་བསྐྱུར་བས།་ཉིན་དེ་བཞིན་བྱ་རྒོད་གཅིག་བྱུང་ནས་བུ་ཆུང་མི་འཁྱག་པར་བྱས།
རྒན་མོ་གཞན་གཅིག་

ལ་བ་བཞོན་མ་གཅིག་ཡོད་པས། ཉིན་དེ་བཞིན་བུ་ཆུང་དེའི་རྩར་རྩྩར་ཕྱིན་གྱིན་འོ་མ་སྟེར་བ་ལས། ཉིན་གཅིག་རྒན་མོ་དེས་བའི་རྗེས་ལ་ལ་ལྟར་ཕྱིན་པ་དང་། བ་དེས་བུ་ཚ་དེ་ལ་འོ་མ་སྟེར་བ་མཐོང་། བུ་ཚ་དེ་ཁྱད་པར་ཅན་གཅིག་ཡིན་པར་ཤེས་ནས་བུ་དོད་བྱས།
རུས་པ་ངོ་སྣུའི་ཞེས་བྱ་བར་བཏགས། བོད་སྐད་དུ་བསྒྱུར་ན། བ་ལ་འོ་མ་འཐུངས་པ་ཞེས་ཟེར། བྱིས་པ་དེས་ལོ་བདུན་ལོན་ནས་ན་མཉམ་གྱི་བྱིས་པ་བདུན་བཙལ་ནས་བྱང་ངོས་ཀྱི་གངས་རིའི་གསེབ་ཏུ་བྲོས་ཏེ་ངོ་ལོག་བརྩམས།
རི་དེ་ལ་ཤིང་འཐུ་བའི་སྐྱེས་པ་ཐམས་ཅད་བཟུང་ནས་དམག་མི་བྱས། བུ་ཚ་དེས་བྱང་ངོས་ཀྱི་མཁར་ནང་དུ་ཤེས་རབ་ཡུན་གྱི་མི་ལ་ངོ་ལོག་བརྩམ་པའི་ཐབས་འདྲིར་སོང་བས།
རྒྱའི་རྒན་མོ་གཅིག་གིས་ཐབས་བསླབས་པ། ཟླ་འདིའི་ཚེས་བཅོ་ལྔའི་ཉིན་དམག་གྱིས་ལ་ཤོག རྟ་ལྕག་དང་། རྟ་སྦང་མང་པོ་ཚོལ་ལ།རྨ་ཆུའི་ནང་དུ་སྐྱུར། དེ་ནས་རྒྱ་རྒྱལ་པོའི་དམ་ཁ་ཡོང་བའི་ཐབས་ངས་བྱེད་ཟེར།
ཚེས་བཅུ་བཞིའི་ཉིན་རྒན་མོ་དེས་ལྕགས་རིའི་སྟེང་དུ་ངུ་བཞིན་བྲང་བརྡུང་གིན་ཕྱིན་པས་རྒྱལ་པོས་དེ་ཅི་ཡིན་འདྲིར་བཏང་བས། ལྷ་དབང་པོ་བརྒྱ་བྱིན་གྱི་ལུང་གིས་མི་ཉག་གི་རྒྱལ་པོ་གཅིག་བསྐོས་ཡོད།
རང་རེ་ངོ་མ་མ་བལྟས་ན། རྒྱའི་མི་གཅིག་ཀྱང་ལུས་པ་མི་ཡོང་། སང་ཉིན་དམག་བསམ་གྱིས་མི་ཁྱབ་པ་ཡོང་བ་ཡོད་ཟེར། དེའི་རྒྱུ་མཚན་ཅི་ཡིན་དྲིས་པས། ཁྱེད་རྣམས་སང་སྔ་རྨོར་རྨ་ཆུ་ལ་ལྟོས་དང་།
རྟ་ལྕག་དང་རྟ་སྦང་ལྷུང་པས་ཆུ་མདོག་

འགྱུར་བ་འོང་བྱས་པས། སང་རྨ་ཆུ་ལ་སྔ་མོར་བལྟས་པས་དེ་བཞིན་དུ་བྱུང་། དེ་ཅི་འཐད་བྱས་ནས། རྒྱལ་པོ་དཔོན་གཡོག་གསུམ་གྱིས་དམ་ཁ་སྐྱེལ་དུ་ཕྱིན་པས། མི་ཉག་རྒྱལ་པོ་རྟ་པ་བདུན་དང་ཕྲད་ནས་དམ་ཁ་བླངས།
རྒྱའི་རྒྱལ་པོ་བསད། དེ་ནས་རིམ་གྱིས་བློན་པོ་ཆེ་བ་རྣམས་བསད། རྒྱའི་ཡུལ་དུ་གྲགས་པ་ལ། རྒན་མོ་གཅིག་གི་ཁའི་ཉེས་པ་ལ་ཟུར་གསུམ་སྒོ་དྲུག་ཡོད་པའི་རྒྱ་མཁར་བཤིག་ཅེས་པ་བྱུང་། མི་ཉག་རྒྱལ་པོ་དེ་ལ་ཕའི་མིང་ནས་གྲས་ཏེ་གའི་ཛུ་རྒྱལ་པོ་ཞེས་པ་བཏགས།
དེ་ནས་རྒྱལ་རབས་དྲུག་ན། མི་ཉག་རྒྱལ་རྒོད་བྱུང་། དེའི་དུས་སུ་བསི་ཞན། བོད་སྐད་དུ་སེམས་ནག་པོའི་རི་ཞེས་པ་སྐྱེས་པའི་མིས་རྒྱལ་པོའི་བློན་པོ་བྱས་ནས།
རྒྱལ་པོ་གསོད་པར་འགྱུར་ཞེས་པ་རྒྱལ་རྒོད་ཀྱིས་ཚོར་ནས། རི་དེ་ལ་ཡོད་པའི་མི་ཐམས་ཅད་བསད་ན་ཨེ་འཐད་ཅེས་ཐའི་ཧུ་ལ་ཞུས་པས།ཐའི་ཧུ་ཆོས་ལ་དཀར་བས་མ་ཉན། དེ་ནས་རྒྱལ་པོ་བྱང་ངོས་སུ་སྡོད་མ་ནུས་པར་འགའ་རུ་འཕོས་ཀྱང་།
ཕྱིས་རི་དེ་ལ་སྐྱེས་པའི་མི་གཅིག་མ་ཚོར་བར་རྒྱལ་པོའི་བློན་པོ་ཐོབ་ནས། དེས་མི་ཉག་རྒྱལ་རྒོད་བསད། དེའི་རྗེས་སུ་རྒྱུད་ཆད་ནས་ཐོའོ་ཛི་ཞེས་པའི་རྒྱལ་པོ་གཞན་གཅིག་བྱུང་བའི་དུས་སུ།
ཇིང་གི་རྒྱལ་པོས་རྒྱལ་ས་ཕྲོགས་ཏེ། མི་ཉག་རྒྱལ་པོ་སྲོག་མེ་ཡིན། ཇིང་གི་རྒྱལ་པོའི་སྲོག་ཆུ་ཡིན་པའི་དོན་ལ།ཇི་ཙམ་འཐབ་ཀྱང་མ་ཐུབ་པ་ཡིན།
མི་ཉག་རྒྱལ་རྒོད་ཀྱི་སྐྱེ་བ་རྒྱལ་པོ་གོ་དན་ཡིན། ཁོང་བྱང་ངོས་སུ་སླེབས་པ་དང་། སྔར་རྒྱལ་རྒོད་བསད་

པའི་ས་ཆ་དེར་ལྷ་ཁང་བཞེངས། རྒྱལ་རྒོད་གསོད་མི་ཚང་མ་བརླག་པར་བྱས། གེ་གན་རྒྱལ་པོ་ལ་ངན་བྱེད་མི་ཆི་གིས་ཐི་མུར་ཡང་བསི་ནུའི་གཞན་དུ་སྐྱེས་པ་ཡིན་ཞེས་པ་མི་ཉག་ཙན་རྩེ་ཤེས་རབ་ཡེ་ཤེས་ཀྱིས་སྨྲསསྨྲས་པ།
གཙུག་ལག་ཁང་གཉིས་པ། སི་ཏུ་དགེ་བའི་བློ་གྲོས་ཀྱིས་ཡི་གེར་བཀོད་པ་ཡིན། འདི་ལ་རྒྱའི་རྒྱལ་པོ་ཅེའུ་ཐའི་ཛུང་སྤུན་གཉིས་ཀྱིས་ལོ་སུམ་ཅུ་རྒྱལ་ས་བཟུང་བའི་རྗེས་སུ་སི་ཧུ་རྒྱལ་པོ་བྱུང་ཞེས་པ་དང་།
སི་ཧུ་རྒྱལ་པོ་ནས་མི་ཉག་གི་རྒྱལ་པོ་བཅུ་གཉིས་བྱུང་། ལོ་ཉིས་བརྒྱ་དྲུག་ཅུར་རྒྱལ་ཁམས་བཟུང་། དེ་ནས་རྒྱལ་ས་ཧོར་ལ་ཤོར་ཞེས་པའང་གཏམ་རྒྱུད་འགའ་རེ་ན་སྣང་། རྒྱ་ནག་ཏུ་བསྟན་པ་བྱུང་བ་དང་།་བོད་དང་འབྲེལ་བའི་སྐབས་སོ།།

གསུམ་པ། གཉའ་ཁྲི་བཙན་པོ་སོགས་བོད་ཀྱི་བཙན་པོ་རིམ་བྱོན་གྱི་གདུང་རབས་དང་དེ་རྣམས་ཀྱི་མཛད་པའི་སྐོར། བོད་ཀྱི་རྒྱལ་པོའི་གདུང་རྒྱུད་ཀྱི་འབྱུང་ཁུངས་ནི་འཇིག་རྟེན་དུ་མིའི་འགྲོ་བ་པ་རྣམས་ཀྱི་ནང་ནས་མཆོག་ཏུ་གྱུར་པ་ནི་ཆོས་རྒྱལ་མང་པོས་བཀུར་བ་ཡིན་ཏེ།
དེའི་གདུང་རྒྱུད་ལ་ཚེ་ལོ་བརྒྱ་ཁྲི་པའི་དུས་ཡར་བཅད། སྐྱོ་ཤས་ཆུང་བའི་དུས་སུ་འཁོར་ལོས་སྒྱུར་བའི་རྒྱལ་པོ་བྱོན་ནས་སེམས་ཅན་གྱི་དོན་བྱས།
བསྐལ་པ་མར་འགྲིབ་ཀྱི་དུས་སུ་སྟོན་པ་ཡང་དག་པར་རྫོགས་པའི་སངས་རྒྱས་བྱོན་ནས་སེམས་ཅན་གྱི་དོན་མཛད་པས། གཞན་པས་ཆེས་མཆོག་ཏུ་གྱུར་པ་ཡིན་ཏེ། མི་མ་ཡིན་གྱི་བུ་དང་རྒྱལ་ཕྲན་འགའ་ཞིག་གི་ཆེ་བ་ཅུང་ཟད་ཙམ་ལ་གང་ཟག་གིས་སྒྲོ་བཏགས་ནས་བརྗོད་པ་ལྟ་བུ་རྣམས་ལྟ་ཞོག
ལྷ་འམ་ཀླུ་ལ་སོགས་པ་འགྲོ་བ་གཞན་གྱིས་རྒྱལ་པོའི་ཡང་འགྲན་ཟླར་གྱུར་པ་མ་ཡིན་ཏེ། དེ་རྣམས་ལ་ཡང་དག་པར་རྫོགས་པའི་སངས་རྒྱས་བྱོན་པ་མེད་པས་སོ།
།དེ་ལྟ་བུའི་གདུང་རྒྱུད་ཁྱད་པར་ཅན་བོད་དུ་བྱོན་ཚུལ་ནི།བཀའ་ཆེམས་ཀ་ཁོལ་མར་ཤཱཀྱ་རི་བྲག་པའི་རྒྱུད་པ་ལས། རྒྱལ་པོ་

སྐྱ་བསེང་དང་དམག་བརྒྱ་པ་གཉིས་ནུབ་གཅིག་ལ་སྐྱེས་ཏེ། རྒྱལ་སྲིད་ལ་མ་འཆམ་པའི་དུས་སུ་། དམག་བརྒྱ་པའི་བཙུན་མོ་དམ་པ་ལ་བུ་མིག་མས་ཀྱིས་འགེབས་པ། གཡུའི་སྨིན་མ་ཅན། ཚེམས་དུང་སོ་འཁོར་མ། ཕྱག་སོར་དྲ་བས་འབྲེལ་བ།
མཚན་དང་ལྡན་པ་གཅིག་བྱུང་བ་དེ་ཡིན་པར་བཤད། ལོ་ཙྪ་བ་བུ་སྟོན་གྱིས་མཛད་པའི་ཆོས་འབྱུང་ཆེན་མོར། ཀོ་ས་ལའི་རྒྱལ་པོ་གསལ་རྒྱལ་གྱི་སྲས་ལྔ་ཚིགས་སམ། རྒྱལ་པོ་གཟུགས་ཅན་སྙིང་པོའི་སྲས་ཆུང་བ་སྟོབས་ཆུང་གི་སྲས་ལྔ་ཚིགས་སམ།
ཡང་ན་བད་ས་ལེའི་རྒྱལ་པོ་འཆར་བྱེད་ཀྱི་བུ་མིག་མས་འགེབས་པ། སོར་མོ་དྲ་བས་འབྲེལ་བ། མཚན་དང་ལྡན་པ་གཅིག་བྱུང་བ་དེ་ཡིན་པར་གསུངས་ལ།
གང་ལྟར་ནའང་གཉའ་ཁྲི་བཙན་པོར་མཐུན་ནོ། །དེ་ཡང་བོད་ཀྱི་ཡིག་ཚང་ལས་འདི་ལྟར་སྣང་སྟེ། དང་པོ་ལྷ་རི་གྱང་མཐོའི་རྩེ་ལ་བྱོན་ཏེ་གཟིགས་པས། གངས་རི་ཡར་ལྷ་ཤམ་པོ་མཐོ་བ་དང་། ཡུལ་ཡར་ལུང་སྣ་བ་བཞི་དང་བཅས་པ་བཟང་བར་མཐོང་ནས།
ལྷ་རི་རོལ་པོའི་རྩེ་ལ་གཤེགས་ཏེ། ལྷ་སྐབས་ལ་བབས་ནས་བཙན་ཐང་སྒོ་བཞིར་བྱོན་པ་དང་། དུས་དེར་བོན་པོ་ལ་སོགས་པ་ཡོན་ཏན་ཅན་གྱི་མི་བཅུ་གཉིས་ཕྱུགས་སྐྱོང་བས་མཐོང་སྟེ།
གང་ནས་འོངས་དྲིས་པས། གནམ་ལ་མཛུབ་གུ་ཀེར་བས། འདི་ནི་གནམ་ནས་ཡོང་བའི་བཙན་པོ་ཞིག་འདུག་པས། རང་ཅག་རྣམས་ཀྱི་རྗེ་ཞུའོ་ཞེས་གཡར་འཆམ་ནས། གཉའ་བར་ཁྲི་ལ་བཏེག་སྟེ་སྤྱན་དྲངས་པ་ན།
རྗེ་གཉའ་ཁྲི་བཙན་པོ་ཞེས་བྱ་སྟེ།

བོད་ཀྱི་རྒྱལ་པོར་མཚན་གསོལ་བ་ལ་སྔ་བ་དེ་ཡིན་ནོ། །རྒྱལ་པོ་འདིའི་སྐུ་རིང་ལ། ལས་ཐབས་སུ་སྐུ་མཁར་ཡུམ་བུ་བླ་སྒང་བརྩིགས། མཚེ་མ་གཤེན་གྱི་དམུ་རྒྱལ་གྱི་བོན་བསྒྱུར། སུམ་པའི་བོན་པོ་ཨོ་ཡོང་རྒྱལ་པོ་བཏུལ་ལོ།
།དེ་དང་གནམ་མུག་མུག་གི་སྲས་མུ་ཁྲི་བཙན་པོ། དེ་དང་ས་དིང་དིང་གི་སྲས་དིང་ཁྲི་བཙན་པོ། དེ་དང་སོ་ཐམ་ཐམ་གྱི་སྲས་སོ་ཁྲི་བཙན་པོ། དེ་དང་ཐོག་མེར་མེར་གྱི་སྲས་མེར་ཁྲི་བཙན་པོ།དེ་དང་གདགས་ཀྱི་ལྷ་མོ་དཀར་མོའི་སྲས་གདགས་ཁྲི་བཙན་པོ།
དེ་དང་སྲིབས་ལྷ་སྔོན་མོའི་སྲས་སྲིབས་ཁྲི་བཙན་པོ། དེ་དག་ལ་ནི་གནམ་གྱི་ཁྲི་བདུན་ཞེས་བྱ་སྟེ། སྲས་ཀྱིས་ཆིབས་ཁ་ཐུབ་ཙམ་ནས་ཡབ་ནམ་མཁའ་ལ་དམུ་ཐག་ལ་འཇུས་ཏེ་འགྲོ་ཡང་ཟེར།
འཇའ་བཞིན་ཡལ་ཏེ་འགྲོ་སྐད། དེ་དག་གི་བང་སོ་ཡང་། གསང་བ་ཡང་ཆུང་ལས་བཤད་པ། བང་སོའི་ཚིག་འོག་མ་རྣམས་ཀྱང་གསང་བ་ཡང་ཆུང་ལས་བཤད་པ་ལྟར་བྲིས
ཁྲི་བདུན་བང་སོ་གནམ་ལ་བཏབ། ལྷག་ལུས་རོ་མེད་འཇའ་ལྟར་ཡལ་ཞེས་ཟེར་རོ། །སྲིབས་ཁྲི་བཙན་པོ་དང་ས་བཙུན་རླུང་རྗེའི་སྲས་གྲི་གུམ་བཙན་པོ། དེ་དང་ཀླུ་བཙན་མེར་ལྕམ་གྱི་སྲས་སྤུ་དེ་གུང་རྒྱལ།
ཡབ་སྲས་དེ་གཉིས་ལ་སྟོད་ཀྱི་སྟེང་ཟེར།དེའི་ལོ་རྒྱུས་ནི། ཡབ་གྲི།་གུམ་བཙན་པོར་བཏགས་སོ། །ཨ་ཕྱི་གདགས་ཀྱི་ལྷ་མོ་དཀར་མོ་ལ་མཚན་ཅིར་གསོལ་དྲིས་པས། ཨ་ཕྱི་ན་རེ། སྤང་དང་མ་དིང་མེས་མ་འཚིགས་སམ།
བླ་མཚོ་སྔོན་མ་སྐམས་སམ། བླ་བྲག་དཀར་མོ་མ་ཉིལ་ལམ་ཟེར་བ་ལ། མ་འཚིགས།

མ་སྐམས། མ་ཉིལ་བྱས་པས། རྒན་མོ་ལོ་བརྒྱད་ཅུ་རྩ་གཉིས་ལོན་པས་རྣ་བ་འོན། མིག་ལོང་། ཐོས་པ་བྱེད་མཁན་གྱི་ཁོལ་མོ་མ་སླེབས་ཏེ། ལོག་པར་གོ་ནས་རྒྱལ་པོའི་མིང་གྲི་གུམ་བཙན་པོར་བཏགས་སོ། །དེ་དང་ཀླུ་སྲིང་ལྕམ་ལ་སྲས་ཤ་ཁྲི།
བྱ་ཁྲི། ཉ་ཁྲི།གསུམ་འཁྲུངས་སོ། །དུས་དེར་ཞང་ཞུང་གི་རྒྱལ་པོ་འབངས་རྦད་ཀྱང་ཟེར། རྒྱལ་པོ་གྲི་གུམ་བཙན་པོའི་ལོ་ངམ་བྱི་ཁྲོམ་བྱ་བ་གཅིག་ལ། ཁྱོད་ཀྱིས་ངའི་འཐབ་ཟླ་བྱེད་དགོས་ཟེར་བ་ལ།ལོ་ངམ་གྱིས་སྨྲས་པ།
རྗེ་གཅིག་ལགས། ང་འབངས་གཅིག་གིས་རྗེའི་དོད་མི་འཕེར་བྱས་ཀྱང་རྗེས་མ་གསན་ཏེ། ཉང་རོ་བརྩིས་ཀྱི་ཐལ་ཚལ་དུ།སྐར་མ་ས་རི་ས་ག་ལ་འཐབ་དུས་བྱས། རྒྱལ་པོས་ཁྱི་མོ་ཉིན་གྱི་རྣ་བསང་མ་ལོ་ངམ་ལ་ལྐོག་ཉན་ལ་བཏང་བས་ཚོར་ནས་ཁ་རྨུས་པ།རྒྱལ་པོའི་དབུ་དར་ཐོད་ཀྱིས་བཅིངས།
དཔྲལ་དུ་མེ་ལོང་བཏགས། ཕྲག་པ་གཡས་ལ་ཝ་རོ་བཀལ། ཕྲག་པ་གཡོན་ལ་བྱི་ལའི་རོ་བཀལ།རལ་གྲི་གླང་བྱ་ཕོ་ཀླད་ལ་སྐོར།
བ་དམར་གླང་དམར་བརྒྱ་ལ་ཐལ་སྒྲོ་སུམས་པ་བཀལ་ནས་བྱུང་ན། ངེད་ཅག་གིས་མི་ཐུབ་ཅེས་གླེངས་པས། རྒྱལ་པོའི་སྙན་དུ་གསན་པས། དེ་ག་ལྟར་བྱས་ཕྱིན་པས།དམག་མིས་བསོ་སྒྲ་བཏབ་པས།
བ་དམར་གླང་དམར་འདྲོགས།ཐལ་སྒྲོ་སུམས་པ་རལ། ཐལ་ཚུབ་ཀྱིས་མིག་འགྲིབས། ས་རི་ས་ག་ཡིན་པས་རླུང་དམར་ཚུབ་མ་ལངས། དར་ནག་གི་ཐོད་ཀྱིས་རྗེའི་མགུར་ལྷ་ཡལ། ཝ་རོས་དགྲ་ལྷ་ཡལ།
བྱི་ལའི་རོས་ཕོ་ལྷ་ཡལ།

རལ་གྲི་གླང་བྱ་ཕོ་ཀླད་ལ་སྐོར་བས་དམུ་ཐག་དམུ་སྐས་ཆད། ལོ་ངམ་གྱིས་རྒྱལ་པོའི་དཔྲལ་དུ་མེ་ལོང་ལ་ལྕགས་མདའ་རྩལ་ཏེ་དཀྲོངས་སོ། །སྤུར་དེ་ཟངས་ཀྱི་གའུར་བཅུག ལྕགས་གཟེར་གྱིས་བཏབ་ནས། ལྕེ་མདའ་ཟམ་པའི་ཁ་ནས་ཉང་ཆུ་སྐྱ་མོ་ལ་བསྐུར་ཏེ་བཏང་ངོ་།
།རྒྱ་མཁར་པ་ཙམ་དུ་དགུང་བདུན་དུ་ཆགས་ཀྱང་འཛིན་པ་མེད།ཁྲི་དང་མགུར་མོར་དགུང་བཅུ་གསུམ་ཆགས་ཀྱང་འཛིན་པ་མེད་དོ། །སྐོང་ཆུ་རླག་ཏུ་ཁྱེར་བ།
ཀླུ་སྲིན་ཧོ་ཏེ་རིང་མོའི་བྲན་མོ་ཀླུ་སྲིན་བྱེ་མ་ལག་རིངས་ཀྱིས་ཉ་ཤོར་དུ་ཕྱིན་པས་ཟངས་ཀྱི་གའུ་རྙེད་། དེ་ནས་ཇོ་མོ་ལ་ཕུལ་བས་མཛོད་དུ་སྦས་སོ། །སྲས་རྒྱལ་བུ་གསུམ་པོ་དེས་ཡབ་མེས་ཀྱི་དཀོར་མཛོད་ནས།
ཅེའུ་གླང་རུ་དཀར་ཞེས་བྱ་བའི་གླང་འཕུར་ཤེས་ལ་བཞོན་ནས་ཀོང་པོའི་ཡུལ་དུ་བྲོས། ལོ་ངམ་གྱི་མིང་སྲིང་བཞིས་མ་ལ་རྟ་རྫི་བཅོལ། ལྷ་གཅིག་ལ་ཆུང་མ་བཅོལ་ལོ། །མ་དེས་ཉིན་པར་རྟ་འཚོར་ཕྱིན་ནས་གཉིད་ལོག་པའི་རྨི་ལམ་ན།
མི་དཀར་པོ་གཅིག་དང་ཤོད་པ་རྨིས། གཉིད་སད་ཙམ་ན་སྔས་མགོ་ནས་གཡག་དཀར་པོ་གཅིག་ལངས་ནས་སོང་བ་མཐོང་། ཟླ་བ་བརྒྱད་ལོན་ཙམ་ན་ཁྲག་གི་གོང་བུ་ལག་མགོ་ཙམ་འགུལ་ཤེས་པ་གཅིག་སྐྱེས།འབོར་དུ་ནི་རང་ལ་སྐྱེས།
གསོ་རུ་ནི་ཁ་མིག་དང་ཡན་ལག་མེད་ཀྱང་།འབྲོང་རུ་དྲོན་མོ་གཅིག་ཏུ་བཅུག རྐང་སྣམ་གྱི་ངར་པའི་ནང་དུ་དྲོད་ལ་བཙོས་པས། ཅི་ཞིག་ཙམ་ན་བུ་ཁྱེའུ་གཅིག་བྱུང་།
དེའི་མིང་འཛེང་གི་བུ་རུ་ལས་སྐྱེས་ཀྱི་ངར་གསོས་པོ་བྱ་བར་བཏགས། དེས་ལོ་

བཅུ་ལོན་པ་དང་། ངའི་ཕ་དང་ཕུ་བོ་གང་ན་ཡོད་ཅེས་འདྲི། མས་སྔར་གྱི་ལོ་རྒྱུས་རྣམས་བཤད་པས། རྒྱལ་པོའི་སྤུར་དང་སྤུན་ཟླ་འཚོལ་དུ་ཕྱིན། སྤུར་སྐོང་ཆུ་རླག་ནས་རྙེད་དེ་བླངས་པས་མ་སྟེར།རྐུས་ཀྱང་མ་ཐོབ་ནས་ཉོ་བའི་རིན་བྱས་པ་ལ།
མིའི་བུ་མོ་བྱ་ལོ་མ།མིག་བྱ་མིག་བཞིན་མས་འགེབས་པ། ལོ་བཅུ་དྲུག་ལོན་པ་གཅིག་འདོད་ཟེར་ནས་བཙལ་བས། གཡེའི་གངས་བར་སྤུར་གོང་ནས།ཕ་མཚར་ལ་རུ་ཆེན། མ་སྐྱིད་ལ་རུ་ཞུབ་གཉིས་ལ།
བུ་སོ་དགེའུ་གཡུ་མོ་བྱ་བ་དེ་འདྲ་གཅིག་འདུག་ནས། བླངས་པས་མ་སྟེར།རྐུས་པས་མ་ཐོབ་ནས། ཉོ་བྱས་ནས། ཕ་ན་རེ། གསེར་བུ་མོ་ཙམ་གཅིག་འདོད་ཟེར། མ་ན་རེ། སྤུར་དེ་ལ་ཚལ་གྱི་ཐིག་བརྒྱད་ཅུ་རྒྱག་ཏུ་ཆུག་ཟེར་བས་ཁས་བླངས་ཏེ།
བུ་དེ་ཁྱེར་ནས་སྤུར་བླུས་སོ། །ཀོང་ཡུལ་ཆ་ཀར་སེ་མོ་ཕུག་ཏུ་བང་སོ་གཅིག་བརྩིགས་ཏེ།དེར་སྤུར་མ་བཞུགས། དེ་ནས་གཅེན་ཤ་ཁྲི་དང་ཉ་ཁྲི་གཉིས་གདན་མ་འདྲོངས་ཏེ།
ཀོང་པོ་དང་ཉང་པོའི་རྗེ་མཛད་ཅིང་བཞུགས། ད་ལྟ་ཡང་གདུང་རྒྱུད་མང་སྐད་དོ། །ཕུ་བོ་བྲག་ཐོག་རྗེ་མཛད་པའི་འབྲིང་པོ་བྱ་ཁྲི་གདན་དྲངས་ནས་རྒྱལ་སར་བཅུག་སྟེ་སྤུ་དེ་གུང་རྒྱལ་དུ་མཚན་གསོལ་ལོ།
།དེ་ནས་ཡར་ལུང་དུ་གདན་དྲངས། བོན་པོ་བ་པ་རིའི་བུ་སྐེ་རྒྱལ་རྨ་པོ་ཚས་དྲི་བཏུལ་ནས། ལོ་བཅུ་གསུམ་ལོན་པའི་སྤུར་ཟངས་དེ་ཁ་ཕྱེ་བས་སྐད་ང་ར་ར་ཟེར། ཡུལ་དེརི་མིང་ཡང་ང་ར་ཐང་དུ་བཏགས།
དེ་ནས་སྤུར་དེ་འཕྱོང་པོ་གྲང་མོ་གྲང་ཆུང་གི་

ཟོམ་ལ་སྦས། གནམ་ནས་གསེར་གྱི་ཐིག་གུ་བྱུང་ནས་སྤུར་གྱི་སྟེང་དུ་ཐིམ་པས། གནམ་ལྷ་གསེར་ཐིག་ཏུ་མཚན་གསོལ་ནས། ད་ལྟ་ཡུལ་དེའི་ཡུལ་ལྷར་ཡོད་དོ། །དེ་ནས་རུ་ལས་སྐྱེས་ཀྱིས་ཉང་རོ་ཤམ་པོ་མཁར་གྱི་རི་ལ་བྱ་རྒོད་ཀྱི་ཚང་དུ་ཕྱིན།
རྒོད་བསད་པའི་གསོབ་ཏུ་བཞུགས། ཤམ་པོ་མཁར་གྱི་རྩེ་ལ་བབས་ནས་ལོ་ངམ་ཕོ་བརྒྱ་བྲང་ལ་སླ་ང་བཀབ་ཅིང་བསད། ལོ་ངམ་མོ་བརྒྱ་མགོ་ལ་ཟངས་འུ་སྦུབས་ཤིང་བསད་། ལོང་ཕྲུག་ཐམས་ཅད་བྲག་ལ་བརྡབས་ཤིང་བསད།
ཤམ་པོ་མཁར་གྱི་རྩེ་ཕབ་ནས་སྐུ་མཁར་འཕྱིང་བ་སྟག་རྩེའི་རྨང་རྡོ་བྱས་སོ། །ཤའུ་ཡུག་ཐམས་ཅད་སྣངས་སུ་སྤྱད་དོ། །དེ་ནས་རྗེ་སྤུ་དེ་གུང་རྒྱལ་གྱི་ཞལ་ནས།
རུ་ལས་སྐྱེས་ཁྱོད་ཀྱིས་ངའི་ཡབ་ཀྱི་གོ་བགྱིས་ནས་ང་རྒྱལ་སར་བཏོན།་ སྲས་ཀྱི་གོ་བགྱིས་ནས་ཡབ་ཀྱི་སྐུ་མཚལ་གཉེར། ཁྱོད་ལ་ཆེ་སྨོན་ཆུང་སྨོན། མིང་ཁུ་ཁུ་ཁུ་ལྷ་བུ་སྨོན་བཟུང་དུ་འདོགས་སོ་ཟེར་རོ༑
།རྒྱལ་པོ་ཡབ་སྲས་འདི་གཉིས་ཀྱི་རིང་ལ་བློན་རུ་ལས་སྐྱེས་དང་དེའི་བུ་ལྷ་མགོ་དཀར་གཉིས་ཀྱིས་བྱས་ཏེ། ཡབ་གྲི་གུམ་བཙན་པོའི་རིང་ལ་ཞང་ཞུང་དང་། བྲུ་ཤའི་བོན་པོས་གཤིན་གྱི་དུར་བོན་བྱུང་ངོ་།
།སྲས་སྤུ་དེ་གུང་རྒྱལ་གྱི་རིང་ལ་སྐུ་མཁར་འཕྱིང་བ་སྟག་རྩེ་བརྩིགས། སྒྲུང་དང་ལྡེའུ་བྱུང་།གནམ་བོན་གཤེན་པོ་ཆེ་བྱུང་པོ་། །བློན་པོ་མཛངས་པོ་དེ་གཉིས་ཀྱི་རིང་ལ། འབྲོང་ཐུལ་དུ་སྡེབས།
ཆུ་ཡུར་བར་བཅུག སྤང་ཞིང་དུ་རྨས། སོལ་བས་རྡོ་བཞུ་དངུལ་ཟངས་ལྕགས་གསུམ་བཏོན།

ཆུ་ལ་ཟམ་པ་བཙུགས་སོ། །སྟེང་གཉིས་བང་སོ་རྫ་དང་གཡའ་ལ་བཏབ། ལག་དཔོན་རུ་ལས་སྐྱེས་ཀྱིས་བྱས་ཟེར་རོ། །སྤུ་དེ་གུང་རྒྱལ་དང་འོམ་ཐང་སྨན་མཚོའི་སྲས་ཨེ་ཤོ་ལེགས། དེ་དང་རྨུ་ལྕམ་བྲ་མ་ནི་སྲས་དེ་ཤོ་ལེགས།
དེ་དང་ཀླུ་སྨན་མེར་མོའི་སྲས་ཐི་ཤོ་ལེགས།དེ་དང་བཙན་མོ་གུར་སྨན་གྱི་སྲས་གུང་རུ་ལེགས། དེ་དང་མཚོ་སྨན་འབྲོང་མའི་སྲས་འབྲོང་ཞེར་ལེགས། དེ་དང་སྨན་བུ་མོའི་སྲས་ཨི་ཤོ་ལེགས། དེ་རྣམས་སའི་ལེགས་དྲུག་ཡིན།
ལེགས་དྲུག་བང་སོ་གཡའ་སྤང་མཚམས་སུ་བཏབ། ཨི་ཤོ་ལེགས་དང་རྨུ་ལྕམ་སྨད་ལེགས་ཀྱི་སྲས་ཟ་ནམ་ཟིན་ལྡེ། དེ་དང་མཚོ་སྨན་ཁྲི་དཀར་གྱི་སྲས་ལྡེ་འཕྲུལ་ནམ་གཞུང་བཙན། དེ་དང་སེ་གཉན་མང་པོའི་སྲས་སེ་སྣོལ་གནམ་ལྡེ།
དེ་དང་ཀླུ་མོ་མེར་མའི་སྲས་སེ་སྣོལ་པོ་ལྡེ། དེ་དང་འོ་ཟ་ཏེ་མོ་མཆོའི་སྲས་ལྡེ་སྣོལ་ནམ། དེ་དང་ཁྲི་སྨན་རྗེ་མའི་སྲས་ལྡེ་སྣོལ་པོ། དེ་དང་ས་བཙུན་གཉན་རྗེའི་སྲས་ལྡེ་རྒྱལ་པོ།
དེ་དང་སྨན་བཙུན་ལུག་སྐོང་གི་སྲས་ལྡེ་སྤྲིན་བཙན། དེ་དག་ནི་ལྡེ་བརྒྱད་དོ། །ལྡེ་བརྒྱད་དུར་བཏབ་ཆུ་བོའི་གཞུང་ལ་བཏབ། ལྡེ་སྤྲིན་བཙན་དང་ཉི་བཙུན་མང་མ་རྗེའི་སྲས་རྒྱལ་ཏོ་རི་ལོང་བཙན།
འདིའི་རིང་ལ་མཐོན་མི་འབྲིང་པོ་རྒྱལ་དང་། གནུབས་སྨན་ད་རེ། འདར་གྱི་བུ་སྟོང་དར་རྗེ་རྣམས་ཀྱིས་བློན་པོ་བྱས་སོ། །འདིའི་ཡན་གྱི་རྒྱལ་པོ་དེ་རྣམས་ཀྱིས་ལྷ་ཀླུའི་བུ་མོ་བཞེས་ཏེ།
བཙུན་མོའི་རྟེན་དོག་ལ་མ་འཚལ་ཟེར་ཏེ། ས་ལ་རོ་མ་བྱུང་སྐད། འདི་མན་ཆད་

འབངས་དང་གཉེན་བསྲེས་ཏེ། རྒྱལ་ཏོ་རེ་ལོང་བཙན་དང་འོམ་ལྡེ་བཟའ་ཁྲི་བཙུན་བྱང་མའི་སྲས་ཁྲི་བཙན་ནམ། འདིའི་རིང་ལ་གནུབས་གཉའ་དོ་རེ་གཙུག་བློན་དང་། དབས་ཁྲི་ཟུང་ནོང་ཁོང་གིས་བློན་པོ་བྱས་སོ།
།རྗེ་དེ་དང་སྨན་ས་ཁྲི་དཀར་གྱི་སྲས་ཁྲི་སྒྲ་སྤུངས་བཙན། འདིའི་རིང་ལ་འགར་སྒྲ་ཛི་མུན་དང་། ཐོན་མི་ཀླུ་མང་དྲེད་པོས་བློན་པོ་བྱས་སོ། །རྗེ་དེ་དང་སྨན་བཟའ་ཀླུ་སྟེང་གི་སྲས་ཁྲི་ཐོག་རྗེ་ཐོག་བཙན།
བློན་མགར་བཙན་གཉའ་ལྡོམ་བུ་དང་།གནུབས་སྐྱེས་ཐོག་རྗེ་མོང་བཙན་གྱིས་བྱས་སོ། །དེ་ཡན་ཆད་དུ་མི་རྗེ་ལྷས་མཛད་ནས་གདུང་རབས་ཉི་ཤུ་རྩ་བདུན་དུ། ཆབ་སྲིད་སྒྲུང་ལྡེའུ་བོན་དང་གསུམ་གྱིས་བསྐྱངས་སོ་ཞེས་སོ།
།ཁྲི་ཐོག་རྗེ་ཐོག་བཙན་དང་རུ་ཡོངས་བཟའ་སྟོང་རྒྱལ་ན་མོ་མཚོའི་སྲས་ལྷ་ཐོ་ཐོ་རི་སྙན་བཙན་ལགས་སོ། །འདིའི་རིང་བློན་པོ་ཁྲི་ཐོག་རྗེ་གཙུག་བློན་དང་།སྦྲང་ཁྲི་ཟུང་ལན་པས་བྱས།
རྒྱལ་པོ་འདི་ནི་དཔལ་ཕྱག་ན་རྡོ་རྗེའི་སྤྲུལ་པ་སྟེ། ཕོ་བྲང་སྐུ་མཁར་ཡུམ་བུ་བླ་སྒང་གི་སྟེང་དུ་སྤང་སྐོང་ཕྱག་བརྒྱ་པ་དང་། གསེར་གྱི་མཆོད་རྟེན་ཁྲུ་གང་བ་གཅིག མདོ་སྡེ་ཟ་མ་ཏོག་གི་སྙིང་པོ་ཡི་གེ་འབྲུ་དྲུག་པ།
ཙིན་ཏ་མ་ཎིའི་རྐོས་ཕོར།མུ་དྲའི་ཕྱག་རྒྱ་རྣམས་ནམ་མཁའ་ལ་བྱོན། དེ་ནས་ད་སྟེ་གདུང་རབས་ལྔ་ན་འདིའི་དོན་ཤེས་པར་འགྱུར་རོ་ཞེས་སྒྲ་གྲགས་ཏེ་ལུང་བསྟན་ཏོ།
།ཅི་ཡིན་ངོ་མ་ཤེས་ཀྱང་། ངོ་མཚར་ཆེ་ནས་ཕོ་བྲང་གི་སྐོར་ཁང་དུ་བཞུགས་ཏེ། གསེར་སྐྱེམས་དང་གཡུ་སྔོན་དང་

འབྲས་ཀྱིས་མཆོད་པས། རྒྱལ་པོ་དགུང་ལོ་བརྒྱད་ཅུ་ལོན་པ་ལ་ཡང་སེའུ་སྐྱེས། སྐྲ་དཀར་རྣམས་ཀྱང་ནག་པོར་གྱུར། གཉེར་མ་མེད་ཅིང་སྐུ་གཞོན་ཤ་ཅན་དུ་གྱུར་ནས་དགུང་ལོ་བརྒྱ་དང་ཉི་ཤུ་བཞེས་ཏེ།མཆོད་པའི་རྟེན་དེ་དག་ལ་གཉན་པོ་གསང་བ་ཞེས་བྱ་བར་མཚན་གསོལ།
རྒྱལ་པོ་འདིའི་རིང་ལ་ཐོག་མར་དམ་པའི་ཆོས་ཀྱི་དབུ་བརྙེས་པའོ། །དེ་ལ་བཙན་ལྔ་ཞེས་ཟེར་རོ། །བཙན་ལྔ་མན་ཆད་བང་སོ་ཡུལ་དུ་བཏབ། ཡུལ་གྱི་མིང་ནི་འཕྱོང་ལུང་ང་ར་ཐང་།བཙན་ལྔའི་མཆད་པ་ས་ཕུང་སྦྲ་འདྲ་ཡོད་།
ཡུལ་མེད་མཆད་པ་གྲུ་བཞི་མི་ཤེས་སྐད། རྗེ་དེས་གྲང་ཡུལ་གུར་སྨན་ཞེས་པ་ལ་སྲས་མེད།རྣོ་བཟའ་མང་པོ་རྗེའི་སྲས་ཁྲི་གཉན་གཟུངས་བཙན།
དེའི་བློན་པོ་དབས་སྣང་གཞེར་ཟླ་བཙན་དང་། མགར་ཁྲི་འབྲིང་གིས་བྱས་སོ། །ཁྲི་གཉའི་མཆད་པ་དོན་དཀར་མདའ་རུ་བརྩིགས། དེ་ཡང་ཡུལ་མེད་ས་ཕུང་བདལ་བ་འདྲ། རྗེ་དེ་དང་འབྲོང་བཟའ་མོ་དུར་ཡངས་གཞེར་གྱི་སྲས་འབྲོང་གཉན་ལྡེའུ་སྟེ།
བློན་པོ་གཉགས་ཐང་བ་ཡར་རྗེ་དང་། གནུབས་ཁྲོ་དར་རེ་མཐོང་པོས་བྱས། རྒྱལ་པོ་དེའི་སྲས་སྟག་རི་གཉན་གཟིགས་དང་གཉིས་ལ་བར་གྱི་སྟེང་ཟེར། དེའི་ལོ་རྒྱུས་ནི་རྒྱལ་པོའི་ཁབ་ཏུ་དྭགས་པོ་ནས་མཆིམས་བཟའ་ཀླུ་རྒྱལ་ངན་བུ་མཚོ་བཞེས་པས།
མོས་ཟས་ཅི་ཟོས་ཀྱང་རིད་ཅིང་། སྔར་བས་བཞིན་མི་སྡུག་པར་གྱུར་ནས་རྒྱལ་པོས་དྲིས་པ། ཁྱོད་སྔར་ནི་མིའི་བུ་མོ་མི་འདྲ་བ།
ལྷའི་སྲས་འདྲ་སྟེ། ད་འདི་ལྟོར་རྗུད་

[A:=རྡུད?]པ་ཅི་

ཉེས། ལྟོ་གོས་ཀྱིས་ཉོན་མོངས་སམ་བྱས་པས། མོ་ན་རེ། ལྟོ་གོས་ཀྱིས་ཉོན་པ་མིན་ཏེ། ང་རང་གི་ཡུལ་གྱི་ཟས་གཅིག་ཡོད་པ་དེ་འདི་ན་མེད་པས་ལན་པ་ཡིན་པ་འདྲ་ཟེར། འོ་ན་དེ་ལེན་ལ་ཟོ་བྱས་པས། གཡོག་མོ་དམ་པ་གཅིག་ལེན་དུ་བཏང་།
མོས་སྦལ་བ་མང་པོ་མར་དུ་བཙོས་ནས་མཛོ་དང་། རྟ་ཁལ་དུ་བཀལ་ནས་བྱུང་།མོས་དེ་རྣམས་མཛོད་དུ་སྦས་ཤིང་ཟོས་པས། མཛེས་ཤིང་བཀྲག་མདངས་ལྡན་པར་གྱུར་པ་དང་། རྒྱལ་པོའི་ཐུགས་དགོངས་ལ།དེ་ཟས་རུང་བ་གཅིག་ཡོད་པ་ལྟ་ཡོད།
ངས་ཀྱང་བཟར་རུང་ངོ་སྙམ་ནས། བློན་པོས་གྲོས་བཏབ་ཀྱང་མ་ཉན་ཏེ། བཙུན་མོ་རྒྱལ་སྲིད་ཉུལ་བ་ལ་བཏང་ནས། ལྡེ་ཚབ་ཀྱིས་སྒོ་ཕྱེ་ནས། སྦལ་བའི་རོ་མང་འདུག་པ་མཐོང་བས་རྒྱལ་པོ་རྣམ་རྟོག་སྐྱེས་ཏེ།
མི་དང་མ་ཕྲད་བདུད་མོ་ཞིག་དང་ཕྲད་དོ་སྙམ་པ་བྱུང། བཙུན་མོ་དེ་ལ་སྲས་གཅིག་བལྟམས་པ་ཡང་དམུས་ལོང་གཅིག་བྱུང་། མིང་ཡང་དམུས་ལོང་དཀོན་པ་བཀྲ་ཤིས་ཞེས་པར་བཏགས།
རྒྱལ་པོ་ལ་ཡང་བསྙུན་དུ་མཛེ་བྱུང་སྟེ། ཡབ་ཡུམ་གཉིས་བློན་པོ་གཉགས་ཐང་བ་ཡར་རྗེ་དང་གསུམ་ཀ་གསོན་པོ་དུར་དུ་བཞུད་དེ། སྲས་ལ་ཞལ་ཆེམས་བཞག་པ་ནི། བསམ་པ་བཟང་པོ་གསེར་དང་འདྲ་བས་ཏེ།
།བཟང་པོའི་གྲོས་ནི་བདུད་རྩི་ཡིན་གྱིས་ཉོན། །ངན་པ་རྣམས་ཀྱང་མེ་དང་འདྲ་བས་གསོ། །མི་ཆོས་རྟོག་པ་ཡིན་གྱིས་རྣམ་རྟོག་སྐྱུངས། །ཁྱོད་ཡབ་མེས་ཀྱི་གཉན་པོ་གསང་བ་ལ་མཆོད་པ་གྱིས།
འ་ཞའི་ཡུལ་ནས་

སྨན་པ་བོས་ལ་མིག་ཕྱེ། མིག་མ་བྱུང་ན་སུམ་པའི་ཡུལ་ན་བོན་པོ་གཅིག་གི་ཆུང་མ་རྒྱ་མོ་རྒྱ་ལྕམ་བྱ་བ་ལ་ནུབ་གཅིག་འགྲོགས་པའི་ཤར་མོ་ཙམ་ལ་སྐྱེས་པའི་སུམ་རི་རོང་པོ་བྱ་བ་ཡོད་པས། དེ་བོས་ལ་གཅེན་ཆོལ།
རྒྱལ་སར་ཆུག་གསུངས་ནས་དུར་དུ་བཞུགས་སོ།།འབྲོངས་གཉན་ལྡེའུའི་བང་སོ་ཞང་མདའ་རུ་བཅིགས།རྗེ་འབངས་གསུམ་ཀ་གསོན་པོར་བང་སོར་གཤེགས། དེ་ནས་དམུས་ལོང་དཀོན་པ་བཀྲ་ཤིས་ཀྱིས་གཉན་པོ་གསང་བ་ལ་གསེར་སྐྱེམས་དང་གཡུ་སྔོན་གྱིས་མཆོད་།
འ་ཞའི་སྨན་པ་གཅིག་བོས་ནས་ཕོ་བྲང་ཡུམ་བུ་བླ་སྒང་གི་རྩེ་མོར་མིག་ཕྱེ་བས། སྐྱིད་ཤོད་སྟག་མོའི་རི་ལ་གཉན་རྩྭ་ཟ་བ་མཐོང་། མཚན་ཡང་སྟག་རི་གཉན་གཟིགས་སུ་གསོལ་ནས་རྒྱལ་སར་བཅུག་གོ
།རྒྱལ་པོ་འདིའི་རིང་ལ་བློན་པོ་མོང་ཁྲི་དོ་རེང་སྣང་བཙན་དང་། སྣ་ནམ་མང་གཉའ། སྦྲང་ཁྲི་ཟུང་ལན་པ་རྣམས་ཀྱིས་བྱས་སོ། །ཡབ་སྲས་དེ་གཉིས་ཀྱི་བར་ཞག་ཉི་ཤུ་རྩ་གཅིག་ཏུ་གདུང་ལྡེངས་སྐད་དོ།
།སྟག་རི་གཉན་གཟིགས་ཀྱི་བང་སོ་དོན་མཁར་མདའ་རུ་བརྩིགས། གྲལ་ནི་ཁྲི་གཉའི་གོང་ངོས་གཡོན་ན་ཡོད། དེ་ཡང་ཕུལ་མེད་ས་ཕུང་བདལ་བ་འདྲ། སྟག་གུའི་ལྐོག་ན་བཙུན་མོ་འབྲོ་བཟའ་སྨུན་བཙན་དང་།
མོན་བུ་རྒྱལ་མཚན་གཉིས་ཀྱི་བང་སོ་ཕུང་གཉིས་ཡོད་དོ། །སྟག་རི་གཉན་གཟིགས་དང་འོལ་གོང་བཟའ་སྟོང་བཙུན་འབྲོ་དཀར་གྱི་སྲས་གནམ་རི་སྲོང་བཙན། དེའི་བློན་པོ་དབས་སྣང་བཞེར་དང་།
ཚེ་སྤོང་ན་ག་ན་སེར། ཉང་ཙོང་གུ་གནོན་

ཕན་ལྔ་གསུམ་རྣམས་ཀྱིས་བྱས། རྒྱལ་པོ་འདིའི་རིང་ལ་རྒྱ་ནག་ནས་རྩིས་དང་སྨན་བྱུང་། རྒྱ་དང་གྲུ་གུ་བཏུལ། ཉང་སྦས་གནོན་དང་གསུམ་མངའ་འོག་ཏུ་བཅུག སྐུ་མཁར་ཁྲ་བརྩིགས་འབུམ་རྟུགས་ཞེས་བྱ་བ་བ་དམར་མོའི་འོ་མས་འགྲུས་པའི་འཇིམ་པས་བརྩིགས།དམུས་རེ་ལོང་བ་ཁྲིད་དེ་བྲག་གསུམ་རིང་མའི་མཚོ་འགྲམ་ནས་རྟ་འདོ་བ་ཅང་བཙལ་བས་རྙེད་ནས་རྒྱལ་པོའི་ཕྱིབས་པ་བྱས།
སྦྲང་དགའ་པོ་དང་དམུ་དཔུང་རྒྱ་རིང་པོ་ཞེས་བྱ་བའི་གྱད་མི་གཉིས་ཀྱིས་ཞབས་ཏོག་བྱས་ཏེ།
ཕུང་གཡག་ཐལ་དཀར་རུ་རིང་ཞེས་བྱ་བའི་འབྲོང་ན་ལེ་བོང་ཟན་བསད་ནས་ཤ་རྟ་སྒ་ལ་བཏགས་པ་ལྷུང་བ་ལས་ལན་ཚ་རྙེད་དོ། །གནམ་རི་སྲོང་བཙན་མཆད་པ་དོན་མཁར་མདའ་རུ་བརྩིགས།གྲལ་ནི་ཟུང་བཙན་གཡོན་ན་ཡོད།
དེ་ནས་ཕུལ་སྐྱེད་བརྩིགས་པས་སོགས་མཁར་ཡོད་། མིང་ཡང་གུང་རི་་སོ་ཁ་ལ་སོགས་སྐད། དེ་ཡན་ཆད་ཀྱི་ལོ་བཟུང་བས་སྤྱི་གྲངས། རྗེ་གཉའ་ཁྲི་བཙན་པོ་ནས་གདུང་རབས་ཉི་ཤུ་རྩ་བདུན་མན་ཆད་ལ་ལོ་དྲུག་བརྒྱ་དྲུག་ཅུ།
དམ་ཆོས་དབུ་བརྙེས་པ་ཐོ་ཐོ་རི་སྙན་བཙན་ནས་གདུང་རབས་ལྔའི་བར་ལ་ལོ་བརྒྱ་དང་ལྔ་བཅུ་ལོན་པ་ཡི་གེ་རྙིང་པ་ན་བཤད་ཡོད་དོ།
།ཡབ་རྒྱལ་པོ་གནམ་རི་སྲོང་བཙན་དང་ཡུམ་ཚེ་སྤོང་བཟའ་འབྲི་མ་ཐོད་དཀར་གཉིས་ཀྱི་སྲས་རྒྱལ་པོ་ཆེན་པོ་སྲང་བཙན་སྒམ་པོ་སྟེ། མེ་མོ་གླང་གི་ལོ་ལ་ཕོ་བྲང་བྱམས་པ་མི་འགྱུར་གྱི་གླིང་དུ་སྐུ་འཁྲུངས་ནས་ལོ་བཅུ་གསུམ་ན་ཡབ་འདས་པའམ་ཡང་ན་ཡབ་ཉིད་ཀྱིས་རྒྱལ་སར་བསྐོས་

ཏེ་དགུང་ལོ་བཅུ་གསུམ་ལ་རྒྱལ་སར་དབང་བསྐུར། དགེ་བ་བཅུའི་ཁྲིམས་བཅས་མི་ཆོས་གཙང་མ་བཅུ་དྲུག་གི་སྲོལ་བཙུགས། ཆབ་སྲིད་ལོ་དྲུག་ཅུ་རྩ་དགུ་བཟུང་། འརི་ནི་འཕགས་པ་སྤྱན་རས་གཟིགས་དངོས་ཡིན་ཏེ།
བལ་མོ་ནི་ཁྲོ་གཉེར་ཅན་གྱི་སྤྲུལ་པ། ཇོ་མོ་བལ་མོ་བཟའ་ཁྲི་བཙུན་ཁབ་ཏུ་བཞེས་ཏེ། ཐུགས་དམ་དུ་སངས་རྒྱས་དགུང་ལོ་བརྒྱད་པའི་སྐུ་ཚད་ཇོ་བོ་མི་བསྐྱོད་རྡོ་རྗེ། བྱམས་པ་ཆོས་ཀྱི་འཁོར་ལོ།
རང་བྱོན་ཙན་དན་གྱི་ཇོ་མོ་སྒྲོལ་མ་རྣམསད་ལྟ་ར་མོ་ཆེ་ན་བཞུགསཤིང་ཕོ་རྟའི་ལོ་ལ་ཕོ་བྲང་དམར་པོ་རིར་ཕྱགས་ཕེབས། ཤིང་མོ་ལུག་གི་ལོ་ལ་དམར་པོ་རི་རྒྱང་གྲགས་བཞིས་སྐོར་བ། དཔངས་སུ་དགུ་ཐོག་བརྩེགས་པ།
མཁར་དགུ་བརྒྱ་གོ་དགུ་དང་བཅས་པ་བརྩིགས། མེ་ཕོ་སྤྲེའུའི་ལོ་དབྱར་ཟླ་འབྲིང་པོའི་ཚེས་བརྒྱད་ལ་འཕགས་པ་སྒྲོལ་མའི་སྤྲུལ་པ། རྒྱ་ནག་སྐོང་རྩེ་འཕྲུལ་ཆུང་གི་སྲས་མོ་ཀོང་ཇོསལྷ་སའི་རྡོ་རིང་གི་ཡི་གེ་བ་མུན་གོང་ཀོང་ཇོ་ཟེར་བ་འདུགཐུགས་དམ་དུ།
ཇོ་བོ་རིན་པོ་ཆེ་ཤིང་རྟའི་སྟེང་དུ་བཞུགས་སུ་གསོལ་ནས། མདོ་སྡེ་བཞི་ཧྭ་ཤང་དང་པཅས་པ་ར་མོ་ཆེར་ཕྱགས་ཕེབས། ས་ཕོ་ཁྱིའི་ལོ་ལ་འོ་ཐང་གི་མཚོ་བསུབས།ས་ཕོ་ཕག་གི་ལོ་ལ་འཕྲུལ་སྣང་གི་རྨང་བཏིང་།
བོད་ཀྱི་ལྷ་སྲིན་གདུག་པ་ཅན་གྱིས་ཉིན་བརྩིགས་པ་ནུབ་བཤིག་པས། ཁྲ་འབྲུག་ལའདི་བོད་ཀྱི་ལྷ་ཁང་རྩིག་པ་ལ་སྔ་བ། འཇིམ་པ་ལས་བརྩིགས་པ་ཡིན
སོགས་མཐའ་འདུལ་ཡང་འདུལ་གྱི་གཙུག་ལག་ཁང་རྣམས་

བརྩིགས་ཏེ། རྒྱལ་པོ་སྤྲུལ་པ་སྐྱེས་ནས། ལྷ་སའི་འོག་ཁང་ཉིན་ཞག་གཉིས་ལ་ཚར། སྟེང་ཁང་རྣམས་བལ་མོ་བཟས་ལོ་སྐོར་གཅིག་ལ་ཞབས་སུ་བྱོན་པར་བྱས་ཤིང་། རྒྱལ་པོ་ཉིད་ཀྱིས་སྔར་རྒྱ་རྗེ་ལ་ཁས་བླངས་པ་ཆད་བཙན་པ་དང་།
རྒྱའི་སོ་ཁ་ཕྱིར་འཕུལ་ཕྱིར་རྒྱ་ནག་པོར་བྱོན་ནས་རྒྱའི་ཡུལ་དང་། ཕྱིར་ལྷ་ཁང་བརྒྱ་རྩ་བརྒྱད་བཞེངས་པའི་ཐ་མ་རབ་སྒང་བརྩིགས་ཏེ། ཡོངས་རྗོགས་ལྷ་ཁང་ཞེས་བྱའོ།།རྒྱས་པར་ཇོ་བོ་ཆེན་པོ་བོད་དུ་བྱོན་པའི་དུས་སུ།
ལྷ་སའི་ཀ་བ་ནས་ཇོ་བོ་ཉིད་ཀྱིས་བཏོན་པའི་རྒྱལ་པོའི་བཀའ་ཆེམས་ཀ་ཁོལ་མར་གྲགས་་པ་ཡོད་པས་དེར་ལྟོས་ཤིག དེ་ཡང་ཐོག་མ་ཉིད་དུ་ཁྲ་འབྲུག་བཞེངས་པ་ཡིན། དེ་ལ་དགོས་སུ་བཀའ་ཆེམས་ཟུར་པ་གཅིག་ཡོད་དོ།
།གཞན་ཡང་རྒྱ་གར་གྱི་སློབ་དཔོན་ཀུ་མ་ར་དང་། བྲམ་ཟེ་ཤམ་ཀ་ར།ཁ་ཆེ་ཏ་ནུ་ཏ་ལ་སོགས་པ་སྤྱན་དྲངས། ཐོན་མི་སམ་བྷོ་ཊས་ལོ་ཙྪ་བྱས་ཏེ་མདོ་ཟ་མ་ཏོག་ལ་སོགས་པ་བསྒྱུར་པ་ཡིན་ལ།
ཡིག་ཚང་འགའ་ཞིག་ནས་ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་པ་ཡང་བསྒྱུར་ཟེར། མདོར་ན་བོད་ཡུལ་དུ་དཀོན་མཆོག་གསུམ་གྱི་རྟེན་བཙུགས། ཁྱད་པར་དུ་སྤྱན་རས་གཟིགས་ཀྱི་མདོ་རྒྱུད་ཉི་ཤུ་རྩ་གཅིག་བསྒྱུར།
རྒྱལ་པོ་ཉིད་ཀྱིས་ཐུགས་རྗེ་ཆེན་པོའི་ཆོས་སྐོར་གསུམ་མདོ་དང་། མདོ་སྐོར་དང་། སྒྲུབ་སྐོར་དང་། ཞལ་གདམས་ཀྱི་བསྐོར་རོ། །ལོ་རྒྱུས་ཆེན་མོ་ལ་ལེའུ་བཞི་ཅུ་རྩ་བཞི།
ཟ་མ་ཏོག་གི་གཟུངས། ཕྱག་སྟོང་སྤྱན་གྱི་གཟུངས་གཉིས་སོ། །ཐུགས་རྗེ་

ཆེན་པོའི་བསྒྲུབ་ཀྱི་ཆོས་ལ་སྒྲུབ་ཐབས་ཆེན་མོ་དང་སྒྲུབ་ཐབས་ཀྱི་ཕྲན་གཉིས་སོ། །སྒྲུབ་ཐབས་ཆེན་མོའི་སྐོར་ལ། དྲུག་སྐོར་དང་སུམ་སྐོཻར་གཉིས། དེ་ལ་སྤྱིའི་ཁོག་འབུབས་དང་། དགོས་ཀྱི་སྤྱན་འགྲེལ་དང་།
ཊི་ཀ་དང་། བསྡུས་དོན་རྣམས་ཡོད་དོ། །བཤད་ཆོས་ཡིན་ནོ། །གཞན་ཡང་ཞལ་གདམས་ཀྱི་ཆོས་སྐོར་ལ་གཉིས།རྒྱ་ཆེ་བ་གཞན་དོན་དུ་གདམས་པ་ཆེ་ཚོ་དང་། ཟབ་པ་རང་དོན་དུ་གདམས་པ་ཆུང་ཚོ་གཉིས་སུ་འབྱེད་པ་ལ་སོགས་པ་ཐུགས་རྗེ་ཆེན་པོའི་ཆོས་སྐོར་མང་པོ་དང་།
ལྷ་སར་ཕྱག་མཆོད་བྱས་པའི་ཕན་ཡོན།མ་འོངས་པ་ལུང་བསྟན་པ་གབ་པ་སྔོན་ཆུང་དུ་གྲགས་པ་དང་།གཞན་ཡང་ད་སྟེ་གདུང་རབས་ལྔ་ན། ང་ཡི་དབོན་སྲས་རྒྱལ་པོ་ལྡེ་ཞེས་བྱ་བའི་རིང་ལ་དམ་པའི་ལྷ་ཆོས་བྱུང་།
དེ་བཞིན་གཤེགས་པའི་རྗེས་སུ་རབ་ཏུ་བྱུང་བ་དབུ་རེག་དང་ཞབས་རྟེན། སྐུ་ལ་ངུར་སྨྲིག་གི་རྒྱལ་མཚན་གསོལ། ལྷ་དང་མིའི་མཆོད་གནས་ཀྱང་མང་དུ་བྱུང་།དེ་ལ་རང་དང་གཞན་གྱི་འདི་དང་ཕྱི་མ།
མཐོ་རིས་དང་ཐར་པའི་བདེ་བ་བྱུང་བས། ངའི་དབོན་སྲས་རྗེ་བློན་རྣམས་ཀྱིས་མཚོ་བ་རྗེ་བླ་ནས་སྦྱོར། ཆབ་འོག་ནས་སྡེ་བྱིན་ལ་དབུ་མཆོད་གནས་སུ་ཁུར་ཅིག་ཅེས་བཀའ་བསྩལ་ཏོ།
།དེ་བློན་པོ་མགར་གྱིས་ཟངས་ཀྱི་བྱང་བུ་ལ་བྲིས་ནས་འཆིང་བུའི་དཀོར་མཛོད་དུ་སྦས་སོ། །གཞན་ཡང་དེ་ནས་གདུང་རབས་གཉིས་ནས་རྒྱལ་པོ་དུད་འགྲོའི་མིང་ཅན་བྱུང་།
དམ་པའི་ཆོས་བསྣུབས་པར་གྱུར་ཏེ། མཐར་མནར་མེད་པའི་དམྱལ་བར་

འཚེང་པར་འགྱུར་རོ། །ཁ་བ་ཅན་གྱི་རྒྱལ་ཁམས་འདིར། །དེ་ནས་རྒྱལ་རབས་འགའ་ཞིག་ན། །དམ་ཆོས་མེ་སྟག་ཙམ་ཞིག་བྱུང་ཞེས་པ་དང་། ཡང་ཁ་བ་ཅན་གྱི་རྒྱལ་ཁམས་འདིར། མར་མེ་འཆི་ཁར་འོད་ནི་གསལ་བ་བཞིན། ཟབ་མོའི་དོན་རྣམས་ཤིན་ཏུ་གསལ་བར་འགྱུར་ཞེས་ལ་སོགས་པ་ལུང་བསྟན་མང་དུ་མཛད་ནས།
ཡི་དམ་གྱི་ལྷ་ཇོ་བོ་ཐུགས་རྗེ་ཆེན་པོའི་ཐུགས་ཁར་སྟེང་ཞལ་གསུམ་ཀ་འོད་དུ་ཞུ་ནས་ཐིམ་སོ། །དེ་མ་ཐག་ནས་ཐུགས་རྗེ་ཆེན་པོའི་ཐུགས་ཁ་ནས།འོད་ཟླ་བ་ཉ་གང་བ་ཙམ་ཞིག་ཤར་བས་ཕྱི་ནང་ཐམས་ཅད་གསལ་བར་བྱས།
དེས་སྐུལ་ནས་རྟ་མགྲིན། དཀར་མོ་བར་ཁང་གི་ནུབ་ལོགས་ལ་ཡོད སྒྲོལ་མ། བར་ཁང་གི་ལྷོ་ངོས་ལ་ཡོདསྨན་རྒྱལ།
འོག་ཁང་དང་ལྷའི་མདུན་ན་ཡོད བྱམས་པ། ཆོས་འཁོར་ཡིན མི་བསྐྱོད་པ། ར་མོ་ཆེའི་ཇོ་བོ མར་མེ་མཛད། བློ་བུར་གཡས སྣང་བ་མཐའ་ཡས། མི་འགྲོ་གསུང་བྱོན་ཡིན སྨེ་བརྩེགས་སྒོ་འགྲམ་ཀྱི་ལྡེ་གུ རྣམས་ལས་ཀྱང་འོད་ཟེར་འཕྲོས་པས།
འོད་ཟེར་འཕྲོས་པའི་ལྷ་བརྒྱད་དུ་གྲགས་པ་ད་ལྟ་ལྷ་ས་ན་མངོན་སུམ་དུ་བཞུགས་སོ། །སྲོང་བཙན་བང་སོ་འཕྱོང་པོའི་མདའ་རུ་བརྩིགས། །ཆེ་ཆུང་ཚད་ནི་དཔག་ཆེན་མདའ་རྒྱང་གང་།
།ནང་ན་ལྷ་ཁང་ལྔ་ཡང་བཞུགས་སྐད་དོ། །བང་སོ་ནང་རྒྱན་ཅན་དུ་གྲགས་པ་ཡིན། །བང་སོ་གྲུ་བཞིར་བརྩིག་པ་དེ་ན་བྱུང་། །མིང་ཡང་སྨུ་རི་དམུག་པོ་ལགས་སོ་སྐད། །རྒྱལ་པོ་སྲོང་

བཙན་སྒམ་པོ་དང་འབྲོ་ཟ་ཁྲི་མོ་འབྲིང་སྙེངས་ཀྱི་སྲས་གུང་སྲོང་གུང་བཙན། བློན་པོ་ཉང་མང་པོ་རྗེ་ཞང་སྣང་དང་༑ གནུབས་བཙན་ཏོ་རེས་བྱས། ལོ་བཅུ་གསུམ་ལ་རྒྱལ་སརབཞུགས། ཆབ་སྲིད་ལོ་ལྔ་བཟུང་སྟེ།
བཅོ་བརྒྱད་ལ་འདས། སླར་ཡང་ཡབ་ཀྱིས་རྒྱལ་ས་བཟུང་སྐད། གུང་སྲོང་བང་སོ་དོན་མཁར་མདའ་རུ་བརྩིགས། །གྲལ་ནི་གནམ་རི་སྲོང་བཙན་གཡོན་ན་ཡོད། །མིང་ནི་གུང་རི་གུང་ཆེན་ལགས་སོ་སྐད། །རྗེ་དེ་དང་འ་ཞ་ཁོ་འཇོ་མོང་རྗེ་ཁྲི་དཀར་ཏི་ཤགས་ཀྱི་སྲས་མང་སྲོང་མང་བཙན་མེ་ཕོ་ཁྱི་ལ་འཁྲུངས།
ལོ་བཅུ་གསུམ་ལ་མེས་སྲོང་བཙན་འདས་ནས་རྒྱལ་སར་བཞུགས། མགར་སྟོང་བཙན་ཡུལ་སྲུང་དང་། མཆིམས་མང་གཉེར་གྱིས་བློན་པོ་བྱས།ལོ་བཅོ་བརྒྱད་སྲིད་བཟུང་སྟེ།
དགུང་ལོ་ཉི་ཤུ་རྩ་བདུན་ལ་གཙང་གི་བར་སྣང་ཞེས་བྱ་བར་འདས་སྐད། མང་སྲོང་བང་སོ་གཡོན་ན་ཡོད།མིང་ནི་སྔོ་བཞེར་ཧྲལ་པོ་ཞེས་བྱ་བ་ལགས། རྗེ་དང་འབྲོ་ཟ་ཁྲི་པ་ཁྲི་མ་ལོད་ཀྱི་སྲས་འདུས་སྲང་མང་པོ་རྗེ་རླུང་ནམ་འཕྲུལ་གྱི་རྒྱལ་པོ་སྟེ།མ་བལྟམས་པ་ནས་ཡབ་འདས།
ཆུ་ཕོ་བྱི་བའི་ལོ་ལ་སྒྲགས་སུ་བལྟམས་ཏེ། དེ་ཉིད་དུ་མངའ་གསོལ། མགར་བཙན་གཉའ་ལྡོམ་བུ་དང་།
དབས་སྟག་ར་ཁོང་ལོད་གཉིས་ཀྱིས་བློན་པོ་བྱས། དགུང་ལོ་ཉི་ཤུ་རྩ་དགུའི་བར་དུ་བཟུང་ནས། ལྗང་གི་ཡུལ་དུ་འདས་ཏེ།སྤུར་གཉེར་ཡང་ཅོག་ཀྲུང་ཁོང་ཁྲི་ཞེས་བྱ་བས་བགྱིས་སྐད་དོ།།རྒྱལ་པོ་འདིའི་རིང་ལ་བོད་དུ་རོལ་མོའི་རྣམ་གྲངས་མང་པོ་འབྱུང་བའི་

སྔ་ལྟས་སུ་རྩལ་པོ་ཆེ་མི་བདུན་བྱུང་སྟེ། རྔོག་རིང་ལ་ནག་པོས་གླང་པོ་ཆེའི་ཕྲུ་གུ་ཐེག རྔོག་གླིང་ཁམ་གྱིས་གཡག་གྲུས་པོ་ཆེ་ཐེགགནོན་རྒྱལ་མཚན་གྱིས་མདའ་མདེའུ་ཁ་མས་བྱ་ཁྲ་སྐེད་པ་བཅད།དབས་རྒོད་ལྡོང་བཙན་གྱིས་མིག་རྒྱང་གསུམ་ལ་མདའ་རྒྱང་གངགིས་སླེབས།
མགོ་གཡག་ཆུང་གིས་ཤ་བའི་རླིད་བུ་བྱེ་མས་བཀང་ནས་ཀླད་ལ་སྐོར་ནུས། ཅོག་རོ་འབྲོང་ཤོར་གྱིས་འབྲོང་ཐུར་ལ་དཀྱུས་པ་གྱེན་ལ་འཐེན་ནུས།
གནོན་ཁྲི་བདུན་གཡུ་སྦྱིན་གྱིས་རྟ་གཡང་ལ་མཆོངས་པ་གྱེན་ལ་འཐེན་ནུས་པ་རྣམས་བྱུང་། འཕྲུལ་རྒྱལ་བང་སོ་མང་སྲོང་གཡོན་ན་ཡོད་། །མིང་ནི་སེང་གེ་བརྩེགས་པ་ཅན་ནོ་སྐད།།བང་སོ་འདི་ལྕགས་རིས་སྐར་ནས་ཡོད་དེ།
ཧོར་གྱི་མི་སྡེས་བརྩིགས་སྐད་དོ། །རྗེ་དེ་དང་མཆིམས་བཟའ་བཙན་མེ་ཏོག་གི་སྲས་ཁྲི་ལྡེ་གཙུག་བརྟན་མེས་ཨག་ཚོམ་དུ་གྲགས་བ་དེ་ལྕགས་ཕོ་འབྲུག་གི་ལོ་ལ་ཕོ་བྲང་ལྡན་མཁར་དུ་སྐུ་འཁྲུངས།
དེའི་ལོ་རྒྱུས་ལ། ཡབ་འདས་ནས་མངའ་གསོལ། བློན་པོ་དབས་སྐྱེས་བཟངས་སྟོངབཙན་དང་། མཆིམས་རྒྱལ་གཟིགས་བྲུ་ཏིང་། འབྲོ་ཆུང་བཟངས་འོར་མང་གསུམ་གྱིས་བྱས། དེ་ཡང་མེས་སྲོང་བཙན་གྱིས་ད་སྟེ་གདུང་རབས་ལྔ་ནང་ངའི་དབོན་སྲས་རྒྱལ་པོ་ལྡེ་ཞེས་བྱ་བའི་རིང་ལ་དམ་པའི་ཆོས་བྱུང་ཞེས་བཀའ་བསྩལ་བ་དེ་ང་ཡིན་སྙམ་དུ་དགོངས་ནས།བྲན་ཀ་མུ་ལེ་ཀ་ཤོ་དང་གཉགས་ཛྙ་ན་ཀུ་མ་ར་གཉིས་ཕོ་ཉར་བརྫངས་ཏེ།
གངས་ཏེ་སེ་ལ་པཎྜི་ཏ་སངས་རྒྱས་གསང་བ་དང་། སངས་རྒྱས་

ཞི་བ་སྤྱན་འདྲེན་དུ་བཏང་པས་པཎྜི་ཏ་སྤྱན་མ་འདྲོངས་ཏེ། ཐེག་པ་ཆེན་པོའི་མདོ་ལྔ་བློ་ལ་བཟུང་ནས་ཡོང་སྟེ། ཡི་གེ་བྲིས་ནས་གླེགསབམ་ལྔ་བཞེངས་པའི་བཞུགསཁང་དུ། བྲག་དམརའགྲནབཟངས།བྲག་དམར་ཀ་རུ།
ལྷ་ས་མཁར་བྲག འཆིང་བུ་ནམ་རལ།མལ་གོང་གི་ལྷ་ཁང་དང་ལྔ་བཞེངས་སུ་གསོལ། རྒྱ་ཡུལ་ཀོང་ཤི་ནས་མདོ་གསེར་འོད་དམ་པ། འདུལ་བ་རྣམ་འབྱེད་བསྒྱུར། དེའི་རིང་ལ་སྐུ་མཁར་འཕྱིང་བ་སྟག་རྩེ་ནས་གཡུ་རྡོག་ཆེན་པོ་གཅིག་ཀྱང་རྙེད་དོ།
།བཙུན་མོ་ལྗང་མོ་ཁྲི་བཙུན་ཁབ་ཏུ་བཞེས་བས་རྒྱལ་བུ་གཅིག་འཁྲུངས་པ་ལ། མིའི་བུ་མི་འདྲ་བ་ལྷའི་སྲསའདྲ་པ་གཅིག་བྱུང་བས། མིང་ལྗང་ཚ་ལྷ་དབོན་དུ་བཏགས་སོ། །དེ་ལ་བོད་ན་ཁབ་ཏུ་འོས་པ་མེད་པས།
རྒྱ་རྗེ་ཝི་ཇུང་གི་སྲས་མོ་ཀོང་ཇོལྷ་སའི་རྡོ་རིང་ལ་གྱིམ་ཤང་ཀོང་ཇོ་བྱ་བ་འདུགལེན་དུ་བརྫངས་པ་ལས་ཀོང་ཇོ་མ་སླེབས་པར། གཉགས་ཀྱི་བུ་མོ་མ་བླངས་པར་ཀོ་ལོང་བྱས་ཏེ་གཉགས་ཁྲི་བཟངས་ཡང་དོན་གྱིས་རྒྱལ་བུ་དཀྲོངས་ཟེར།
ལྗང་ཚ་ལྷ་དབོན་བང་སོ་ཡབ་ཀྱི་མདུན་ཟླུམ་པ་དོག་ཏུ་བརྩིགས་ནས་ཡོད་སྐད་།ཡབ་དང་ཀོང་ཇོ་འདུས་པ་ལས། རྒྱལ་བུ་ཁྲི་སྲོང་ལྡེ་བཙན་འཁྲུངས་ནས་དགུང་ལོ་ཉི་ཤུ་རྩ་གསུམ་ལ་ཡབ་ཡར་འབྲོག་སྦལ་ཚ་ན་ཁར་འདས་སོ།
།ཨག་ཚོམ་བང་སོ་མུ་ར་རི་ལ་བརྩིགས། །གྲལ་ནི་འཕྲུལ་གྱི་རྒྱལ་པོའི་གཡོན་ན་ཡོད། །མིང་ནི་ལྷ་རི་གཙུག་ནམ་ཞེས་བྱ་ལགས། །དེའི་སྲས་རྒྱལ་ཆེན་ཁྲི་སྲོང་ལྡེ་བཙན་ནི།
ལྕགས་ཕོ་རྟའི་

ལོ་ལ་དཔྱིད་བྲག་དམར་དུ་སྐུ་བལྟམས། རྒྱལ་རབས་འགའ་ཞིག་ནས་བཅུ་གསུམ་ལ་ཡབ་འདས་མ་ཁད་སྲིད་བཟུང་ཞེས་བྱུང་ཡང་།དབའ་བཞེད་དུ་དགུང་ལོ་བརྒྱད་ལོན་པ་དང་ཆབ་སྲིད་བཞེས།རྒྱལ་བུ་སྐུ་ནར་མ་སོན་པས།
མ་ཞང་ཁྲོན་པ་སྐྱེས་ཀྱིས་བློན་པོ་ཆོས་ལ་དགའ་བ་རྣམས་ལ་སྐྱོན་ཕབ། ལྷ་སའི་ཇོ་བོ་རིན་པོ་ཆེ་མང་ཡུལ་གྱི་རོང་དུ་སྐྱེལ་བ་ལ་སོགས་པ་ཁྲིམས་བུ་ཆུང་བཅས་ནས་ཆོས་བཤིགདེ་ནས་རྒྱལ་པོ་སྐུ་ནར་སོན་ནས།
ཆོས་བློན་འགོས་དང་བཀའ་གྲོས་བྱས་ཏེ་མ་ཞང་ལ་སྐྱོན་ཕབ། ཐོག་མ་ཉིད་དུ་ཇོ་བོ་མང་ཡུལ་ནས་ཤིང་རྟ་ལ་བྱས་ཏེ་བྱང་ལམ་ལ་གདན་དྲངས་ཤིང་། བསུ་བའི་བཀོད་པ་བསམ་གྱིས་མི་ཁྱབ་པས་བསུས་ཏེ། ར་སའི་གཙང་ཁང་དབུས་མར་བཞུགས་སུ་གསོལ།
མཁན་པོ་བོངྷི་ས་ཏྭ་དང་། སློབ་དཔོན་པདྨ་འབྱུང་གནས་གདན་དྲངས། བོད་ཀྱི་བསྟན་མ་བཅུ་གཉིས་ལ་སོགས་པ་འདྲེ་སྲིན་གདུག་པ་ཅན་རྣམས་གཟིར་ནས་མངའ་འོག་ཏུ་བཅུགདུས་དེར་ཁ་ཆེ་སྐྱེས་བཟངས་ཀྱི་བུ་ཨ་ནན་ཏ་ཞེས་བྱ་བ་དེ་ལྷ་ས་དར་འབག་རྒུང་གསེབ་ཀྱི་ཚོང་འདུས་ན་ཚོང་བྱེད་ཅིང་འདུག་པ་དེ་བོས་ནས་ལོ་ཙྪ་བྱས།
ཆོས་དང་བོན་གཉིས་རྩོད་པ་འགྲན་པས། བོན་ཁུངས་ངན་པས་བསྣུབས་ཏེ།
བོན་གྱི་ཡི་གེ་མང་པོ་ཆུ་ལ་བསྐྱུར།ལ་ལ་བྲག་དམར་ལ་སོགས་པར་གཏེར་དུ་སྦས་ཏེ། འཕྲལ་གྱི་རྐྱེན་བཟློག་ཙམ་ལས་བྱ་བར་མ་གནང་། དེ་ལྟར་དཀའ་བ་བསམ་གྱིས་མི་ཁྱབ་པ་མཛད་ནས་དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་

ཁང་བཞེངས་པའི་ལོ་རྒྱུས་ཤིན་ཏུ་ངོ་མཚར་བ་རྣམས་རྒྱལ་རབས་སྔ་མ་ཕལ་ཆེ་བ་ན་ཡོད་པས་འདིར་མ་བྲིས། སླར་ཡང་བྷི་མ་ལ་མི་ཏྲ་ལ་སོགས་པའི་པཎྚི་ཏ་མང་པོ་སྤྱན་དྲངས། སད་མི་མི་བདུན་ལ་སོགས་འབངས་བློ་རྣོ་བ་མང་པོ་རབ་ཏུ་བྱུང་ནས།
དབུའི་མཆོད་གནས་སུ་བཀུར། བཻ་རོ་ཙ་ན་ལ་སོགས་པ་ལོ་ཙྪ་བ་སློབ་ཏུ་བཅུག་ནས། སྡེ་སྣོད་གསུམ་ཀ་བོད་དུ་བསྦྱུར། སྒོམ་གྲྭ་ཆེན་པོ་བཞི་བཙུགས།སངས་རྒྱས་གྱི་བསྟན་པ་ཤིན་ཏུ་དར་བར་མཛད་དོ།
།དེའི་ཚེ་བློན་པོ་འགོས་ཀྱིས་མཆིད་ནས། ལྷ་ཆོས་ནི་རྒྱས་པར་མཛད་ལགས་ཏེ།ད་སྐྱེ་བོ་མི་ཆོས་ཀྱི་ལོ་རྒྱུས་ཀྱང་བྱ་བར་ཅི་གནང་ཞུས་པས། ཆོས་ཀྱི་རྒྱལ་པོས་རྗེའི་གདུང་རབས།་འབངས་ཀྱི་ས་བཅད།
དཀོན་མཆོག་ལ་ཕྱག་མཆོད། ཡརབས་ལ་ཞེ་ས་། གཏམ་དང་ལོ་རྒྱུས།བཟང་པོའི་ལས་ཐབས་ལག་རྗེས། ཕ་མེས་ཀྱི་དགེ་དང་ཡིག་ཚང་གིལུགས་རྒྱས་བར་གསུངས་སོ། །མཁན་པོའི་ཞལ་ནས་བོད་ཡུལ་འདི་སློབ་དཔོན་པདྨ་འབྱུང་གནས་ཀྱིས་བསྟན་མ་བཅུ་གཉིས་དམ་ལ་བཏགས་ནས།
མུ་སྟེགས་མི་འབྱུང་གི་ནང་པ་ལྟ་བ་མི་མཐུན་པ་བྱུང་བས། དེ་དུས་ངའི་སློབ་མ་ཀ་མ་ལ་ཤི་ལ་གདན་དྲོངས་ཤིག རྩོད་པ་ཆོས་ཕྱོགས་སུ་བཟླུམས་པར་འགྱུར་རོ་ཞེས་ལུང་བསྟན་ནས་མྱ་ངན་ལས་འདས་པས།
བཙན་པོས་ཆོས་ཀྱི་རིང་ལུགས་ཡེ་ཤེས་དབང་པོ་ལ་བསྐོས། ཁོང་ལྷོ་བྲག་ཏུ་སྒོམ་པ་ལ་བཞུད་པའི་རྗེས་སུ།རིང་ལུགས་དབས་དཔལ་དབྱངས་ལ་བསྐོས།
འདིའི་དུས་སུ་སྟོན་

བོན་ལྟ་བ་མི་མཐུན་པར། སློབ་དཔོན་ཀ་མ་ལ་ཤི་ལ་སྤྱན་དྲངས་པས། རྩོད་པ་ཆོས་ཕྱོགས་སུ་བཟླུམས་ཤིང་། ཀ་མ་ལ་ཤི་ལས་སྒོམ་རིམ་གསུམ་མཛད་ནས་རྒྱལ་པོའི་ཕྱག་ཏུ་ཕུལ། བཙན་པོའི་ཞལ་ནས་རྒྱ་གར་གྱི་མཁས་པ་རབ་ཏུ་བྱུང་པ་སྤྱན་དྲངས་ཏེ།
ངེད་ཀྱིས་ཡོན་བདག་བྱས། ལོ་ཙྪ་བས་གཏན་ལ་ཕབ་པའི་ཆོས་ལ་འཇུག་པར་བྱའོ། །པཎྜི་ཏས་མ་བཤད། ལོ་ཙྪ་བས་མ་བསྒྱུར། རྒྱལ་པོས་ཡོན་བདག་མ་བྱས་པའི་ཆོས་ལ་འཇུག་པར་མི་བྱའོ་ཞེས་བཀའ་ནན་དྲག་ཏུ་བསྩལ་ཏེ།
བཀའ་ཚིགས་ཀྱི་མི་གེ་གསུམ་མཛད། ལྟ་སྤྱོད་དྲི་མ་མེད་པ་ལ་བཀོད། རྒྱལ་པོ་ཉིད་ཀྱིས་ཀྱང་རྒྱལ་བའི་ཡུམ་སྟོང་ཕྲག་བརྒྱ་པའི་འགྲེལ་པ་ཆེན་པོ་བམ་པོ་བདུན་ཅུ་རྩ་བརྒྱད་པ་དང་།གྲུབ་པའི་མཐའ་འགྲོལ་བ་ཤོ་ལོ་ཀ་བཞི་བཅུ།
བཀའ་ཡང་དག་པའི་ཚད་མ་བམ་པོ་བདུན་ལ་སོགས་པ་བསྟན་བཅོས་མང་དུ་མཛད་དོ། །དེ་ལྟོར་ཆོས་སྐྱོང་པའི་རྒྱལ་པོ་དེ་ཉིད་དགུང་ལོ་ལྔ་བཅུ་རྩ་དྲུག་པ་ཤིང་མོ་གླང་གི་ལོ་ལ་ཟུང་མཁར་དུ་སྐུ་གཤེགས་ཞེས་རྒྱལ་རབས་འགའ་ཞིག་ནས་བཤད་ཅིང་།
བང་སོ་ནི། ཁྲི་སྲོང་ལྡེ་བཙན་བང་སོ་མུ་ར་རི་ལ་བརྩིགས། །གྲལ་ནི་ཡབ་ཀྱི་རྒྱབ་ངོས་གཡས་ན་བཞུགས།
།ཡབ་ཀྱི་འོད་པ་བསྲུངས་མ་ལགས་སོ་སྐད། །དེ་ནི་མ་གྲོངས་པ་ནས་ཉིད་ཀྱིས་བརྩིགས། །མིང་ནི་འཕྲུལ་རི་གཙུག་སྣང་བྱ་བར་བཏགས། །བང་སོ་ཕྱི་རྒྱན་ཅན་ཞེས་གྲགས་པ་ཡིན། །དེའི་རྩ་ན་རྡོ་རིངས་ཡི་གེ་ཅན་གཅིག་ཀྱང་ཡོད་ཅེས་བཤད་ཀྱང་།
དབའ་བཞེད་ན། རྒྱལ་

སྲིད་མུ་ནི་བཙན་པོ་ལ་བསྐོས་ནས། རྒྱལ་པོ་ཟུང་མཁར་དུ་སྒོམ་དུ་བཞུགས་ཞེས་བཤད་ཅིང་། སློབ་དཔོན་པདྨ་འབྱུང་གནས་ཀྱི་ལོ་རྒྱུས་གཏེར་མ་འགའ་ཞིག་ནས། རྒྱལ་པོ་ཁྲི་སྲོང་ལྡེ་བཙན་ལ་སྐུ་ཚེའི་ཚད་དགུང་ལོ་ལྔ་བཅུ་རྩ་དྲུག་ལས་མེད་པ་ལས།
སློབ་དཔོན་གྱིས་སྐུའི་རིམ་གྲོ་མཛད་པས། དགུང་ལོ་བཅུ་གསུམ་ཕྱིར་ནུར་ནས་དྲུག་ཅུ་རྩ་དགུ་ལ་གཤེགས་ཞེས་ཟེར། འདི་རྣམས་ཡི་གེ་མང་གྱིས་དོགས་ནས་འགོ་སྨོས་པ་ཙམ་ཡིན་གྱི།
རྒྱས་པར་དབའ་བཞེད་དུ་ལྟ་བར་བྱའོ། །རྗེ་དེ་དང་ཚེ་སྤོང་བཟའ་མེ་ཏོག་སྒྲོན་ལ་སྲས་བཞི། མུ་ཁྲི་བཙན་པོ་སྐུ་ནར་མ་སོན་པ་ལ་གཤེགས་ཏེ་བང་སོ་མེད་དོ། །མུ་ནེ་བཙན་པོ་ཆུ་ཕོ་སྟག་གི་ལོ་ལ་བྲག་དམར་དུ་འཁྲུངས།
ལོ་གཅིག་དང་ཟླ་བ་དགུར་རྒྱལ་ས་བཟུང་། བོད་འབངས་ལྟོགས་ཕྱུག་ལན་གསུམ་མཉམ།སྡེ་སྣོད་གསུམ་གྱི་མཆོད་པ་བཙུགས། མདོ་སྡེའི་མཆོད་པ་ད་དུང་ཡང་ཡོད་དོ། །ཉི་ཤུ་རྩ་དགུ་ལ་ཕོ་བྲང་ཡུམ་བུར་ཡུམ་གྱིས་དུག་བཏང་ནས་དཀྲོངས།
མུ་ཏིག་བཙན་པོས་ཞང་སྣང་ནམ་རྒྱལ་ཚ་ལྷ་སྣང་གི་བུ་ཞང་བཙན་པ་དབུ་རིང་བསད་པས་སྤྱུགས་ཏེ། སྣ་ནམ་གྱིས་རྟ་དཀྲོགས་ནས་རྟ་གྱིར་དཀྲོངས་སོ།
།ཁུ་ཆེན་མུ་ནེ་བཙན་པོའི་བང་སོ་ནི་ཨག་ཚོམ་བང་སོའི་གཡས་ངོས་མདུན་ན་ཡོད། མིང་ནི་ལྷ་རི་འདེམ་བུ་ལགས་སོ་སྐད། མུ་ཏིག་བཙན་པོའི་བང་སོ་ནི་དཀའ་མདའ་ན་ཡོད། མིང་ནི་སྐྱ་རི་སྐྱ་ལྡེམས་ལགས་སོ་སྐད།
དེ་དག་གི་གཅུང་པོ་ཆུང་བ་ནི། ཁྲི་ལྡེ་སྲོང་བཙན་ཏེ། དེ་ལ་སད་ན་ལེགས་མཇིང་ཡོན་

ཟེར། ཤིང་མོ་ལུག་ལ་བྲག་དམར་དུ་འཁྲུངས། ལོ་ཉི་ཤུ་རྩ་བཞི་ན་གཅེན་གྲོངས་ནས་རྒྱལ་སྲིད་ལོ་སུམ་ཅུ་སོ་གཉིས་བཟུང་། རྒྱ་གར་གྱི་པཎྜི་ཏ་བི་མ་ལ་མི་ཏྲ་དང་། ཀ་མ་ལ་ཤི་ལ་ཛྙ་སེ་ན། བལ་པོ་ཧུམ་ཀ་ར་རྣམས་ཀྱི་ཞབས་ན་བཏེག
སྔར་མ་བསྒྱུར་བའི་ཆོས་མང་པོ་བསྒྱུར། སྐར་ཆུ་རྡོ་རྗེ་དབྱིངས་ཀྱི་གཙུག་ལག་ཁང་བཞེངས་སུ་གསོལ། བོད་འབངས་བདེ་བ་ལ་བཀོད། དགུང་ལོ་ལྔ་བཅུ་རྩ་བཞི་མེ་མོ་བྱ་ལོ་ལ་སྒྲགས་ཀྱི་ཕུར་འདས་སོ།
།རྒྱལ་ཆེན་བང་སོ་འཕྲུལ་རྒྱལམདུན་ན་ཡོད། །ཡུམ་གྱི་ཆབ་གང་སྐོངས་པས་ནངས་ཀྱི་མཐོ། །མིང་ནི་རྒྱལ་ཆེན་འཕྲུལ་རི་ལགས་སོ་སྐད། །རྗེ་དེ་ལ་སྲས་ལྔ་ནི། གཙང་མ། དར་མ། རལ་པ་ཅན།
ལྷུན་རྗེ།ལྷུན་གྲུབ་བོ། །ལྷུན་རྗེ་ལྷུན་གྲུབ་གཉིས་སྐུ་གཞོན་ནུར་གཤེགས་པས་བང་སོ་ཡང་མེད་སྐད། བར་པ་ཁྲི་གཙུག་ལྡེ་བཙན་རལ་པ་ཅན་མེ་ཕོ་ཁྱི་ལ་འཁྲུངས། ལོ་བཅུ་གཉིས་ལ་ཡབ་འདས་ནས་མངའ་གསོལ།བློན་པོ་བྲང་ཁ་དཔལ་གྱི་ཡོན་ཏིན་གྱིས་བྱས།
རྒྱ་གར་གྱི་མཁན་པོ་ཛི་ན་མི་ཏྲ་ལ་སོགས་པ་པཎྜི་ཏ་མང་པོ་སྤྱན་དྲངས། སྔར་མ་བསྒྱུར་བའི་ཆོས་མང་པོ་བསྒྱུར། སྐད་གསར་བཅད་ཀྱིས་གཏན་ལ་ཕབ།བཀས་བཅད་རྣམ་པ་གསུམ་མཛད།
ཐ་ན་བྲེ་དང་སྲང་ལ་སོགས་པ་རྒྱ་གར་དང་མཐུན་པར་བཅོས་སོ། །རབ་ཏུ་བྱུང་བ་རེ་རེ་ལ་འབངས་མི་ཁྱིམ་བདུན་བདུན་ཕུལ། ཐུགས་དམ་དུ་འོ་ཤང་རྡོ་དཔལ་དཔེ་མེད་བཀྲ་ཤིས་དགེ་འཕེལ་གྱི་གཙུག་ལག་ཁང་ལ་སོགས་པ་བཞེངས།

འདིའི་ཡན་ཆད་དུ་ཆོས་རྒྱལ་བྱང་ཆུབ་སེམས་དཔའ་རྣམས་ཀྱིས་གཙུག་ལག་ཁང་སྟོང་རྩ་བརྒྱད་བཞེངས་པར་འདོད་དོ། །ཆོས་རྒྱལ་མེས་དབོན་གསུམ་པོ་འདིའི་རིང་ལ་བཀའ་བསྟན་བཅོས་དུ་མ་བསྒྱུར་ཞིང་།དེ་དག་ལའང་ལྷད་ཞུགས་ཀྱི་དོགས་ནས་བཙན་པོ་མེས་དབོན་གྱིས་བཀའ་བསྩལ་ཏེ།
ལོ་ཙྪ་བ་དཔལ་བརྩེགས་ལ་སོགས་པས་ཆོས་ཀྱི་རྣམ་གྲངས་རྣམས་ཀྱི་བརྗེད་བྱང་། བཀའ་དང་བསྟན་བཅོས་འགྱུར་རོ་ཅོག་གི་མཚན་དང་། གཞུང་ཚད་གོ་རིམ་ལ་སོགས་པ་གཏན་ལ་ཕབ་སྟེ་དཀར་ཆག་ཏུ་བཀོད་པ།
ཕོ་བྲང་ཆེན་པོ་སྟོང་ཐང་འདུན་དཀར་དང་། བསམ་ཡས་མཆིམས་ཕུ་དང་། འཕང་ཐང་རྣམས་སུ་བརྩིགས་ཏེ་བཀའ་ཆེམས་ཀྱི་ཟླ་མ་བཞག་གོ །རྒྱལ་པོ་འདི་ནི་ཕྱག་ན་རྡོ་རྗེའི་སྤྲུལ་པ་ཡིན་ཏེ།
སྡར་ཡབ་མེས་ཀྱི་རིང་ལ་མ་འདུས་པ་མང་པོ་ཆབ་འོག་ཏུ་བཅུག རྒྱ་ནག་པོ་དང་བཙན་པོ་དབོན་ཞང་བཟླུམས་བྱ་བར་འཆད་པ་མ་འཆམ་ནས། བོད་རུ་བཞི་ནས་དམག་སྟོང་སྡེ་བཅོ་བརྒྱད་དར་ཆེན་ཁྲིག་གེ་བ་ཁྲིད་ནས།
རྒྱ་ཡུལ་དུ་དམག་དམག་དྲངས། རྒྱའི་གོན་པོ་ཐམས་ཅད་བཀུམ་ནས་རྒྱ་ཆམ་ལ་ཕབ།རྒྱའི་ཧྭ་ཤང་དང་བོད་ཀྱི་པཎྜི་ཏ་རྣམས་ཀྱིས་བར་དང་དཔང་མཛད་ནས། རྒྱའི་གོང་གུ་རྨེ་རུར་རྒྱའི་གཙུག་ལག་ཁང་གཅིག་དང་།བཙན་པོའི་གཙུག་ལག་ཁང་གཅིག་བཞེངས་སུ་གསོལ།
དེའི་བར་དུ་ས་ལ་བཙན་པོ་དབོན་ཞང་། གནམ་ལ་ཉི་ཟླ་ཟུང་གཅིག་ལས་མེད་དོ་བར་སླངས་ནས། ཕ་བོང་ལ་ཉི་ཟླུའི་གཟུགས་བྱས།
གོང་གུ་རྨེ་

རུ་མན་ཆད་དུ་རྒྱ་དམག་མི་དྲང་། དེ་མན་ཆད་དུ་བོད་དམག་མིདྲངབའི་མནའ་བྱས། མཐོ་བརྩིགས། དཔང་དུ་ལྷ་ཀླུ་གཉན་པོ་བཞག དབོན་ཞང་ཇི་ལྟར་འཆད་པའི་གཙིགས་ཀྱི་ཡི་གེ་གསུམ་དུ་མཆིས་ཏི། གཅིག་ནི་རྒྱའི་རྡོ་རིངས་ལ་བྲིས་པའོ་ཡི་གེ་ལའང་།ཆུ་ཕོ་སྟག་གི་ལོ་དབྱར་ཟླ་འབྲིང་པའི་ཚེས་དྲུག་ལ་དཀྱིལ་འཁོར་ལ་འཛེགས་ཏེ།
བོད་ཀྱི་བརྩིས་བཟུང་ངོ་ཞེས་ཡོད་ཅིང་། རྒྱས་པར་རྡོ་རིངས་ཀྱི་ཡི་གེ་ལས་ཤེས་སོ།
།དེའི་དུས་སུ་བསྟན་པ་ལ་བར་ཆད་བྱུང་བའི་ཚུལ་ནི། དབས་སྟག་སྣ་ལ་སོགས་པ་རྣམས་ཀྱིས་ཕྲ་མ་བཅུག་ནས་བློན་པོ་ཆེན་པོ་བྲང་ཁ་དཔལ་ཡོན་བསད། ལྷ་སྲས་གཙང་མ་ལྷོ་མ་བྲག་ཏུ་སྤྱུགས། ཆོས་རྒྱལ་རལ་པ་རང་ལའང་ངན་བྱས་ཏེ།ལྕགས་མོ་བྱའི་ལོ་སུམ་ཅུ་རྩ་དྲུག་བཞེས་པ་ལ་ལམ་གྲོ་ཞོམ་པར་གཤེགས་སོ།
།ཁུ་ཆེན་རལ་པ་ཅན་གྱི་བང་སོ་ནི། དོན་མཁར་མདའི་གཡོན་གྱི་ཕྱོགས་ན་ཡོད། མིང་ནི་ཁྲི་སྙེངས་རྨང་རི་ལགས་སོ་སྐད།
འདི་ཡན་བཅད་ལ་སྐྱིད་པའི་གདུང་རབས་ཕྱེད་དང་བཅུ་གསུམ་དང་།ཤིན་ཏུ་སྐྱིད་པའི་གདུང་རབས་ལྔ་ཞེས་ཟེར་རོ། །རྒྱལ་པོ་གླང་དར་མ་ཆུ་མོ་ལུག་གི་ལོ་ལ་སྐྱེས། རྒྱལ་པོ་རལ་པ་ཅན་སྐུ་གཤེགས།
གླང་དར་མ་རྒྱལ་སར་བཏོན་པས་དབས་སྟག་ན་ཅན་ལ་སོགས་པ་སྡིག་བློན་རྣམས་ཀྱིས་བསླུས་ཏེ། རྒྱལ་པོའི་ཐུགས་སུ་གདོན་གསོལ་ནས་བསྟན་པ་བསྣུབས་སོ། །རྒྱལ་པོ་ཉིད་ཀྱང་ལྷ་ལུང་དཔལ་གྱི་རྡོ་རྗེས་བསད།འདི་ལ་སྨད་ཀྱི་ལྡེངས་ཟེར།
དར་མའི་གྲལ་ནི་འཕྲུལ་དང་རྒྱལ་ཆེན་

བར། དེའི་མིང་ནི་བང་རིམ་འཁོར་ལ་ཅན་ཟེར་ཏེ། བརྩིགས་འཕྲོར་ལུས་ནས་ཡོད་སྐད། འདི་ཡར་བཅད་ལ་གདུང་རབས་བཞི་བཅུ་རྩ་གཉིས་སོང་ཟེར་རོ། །

བཞི་པ། རྒྱལ་ཕྲན་སིལ་མིའི་སྐབས་མངའ་རིས་རྒྱལ་རྒྱུད་སོགས་ཇི་ལྟར་བྱུང་བའི་སྐོར།འདི་མར་བཅད་ནས་བོད་ནང་ཞིག་ནས་བོད་སྤྱི་ལ་དབང་སྒྱུར་་བའི་རྒྱལ་པོ་ནི་མ་བྱུང་བས་སྨད་གསིལ་ཆད་དུ་ཆད་པ་ལ་གླང་དར་མའི་བཙུན་མོ་ཆེན་མའི་སྲས་ནི་ཁྲི་ལྡེ་ཡུམ་བརྟན་ཡིན་ལ།
ཡུམ་བརྟན་གྱི་སྲས་ཁྲི་ལྡེ་མགོན་མཉེན། དེའི་སྲས་ཁྲི་ལྡེ་རིག་པ་མགོན། ཉི་མ་མགོན། གཅུང་པོའི་སྲས་ཉི་འོད་དཔལ་གྱི་མགོན། དེའི་རྒྱུད་ཀླུང་ཤོད་དང་།
ཕན་ཡུལ། མདོ་ཁམས་ན་མང་པོ་། གཅེན་པའི་སྲས་ལྡེ་པོ་དང་། རྡོ་རྗེ་འབར། ལྡེ་པོའི་རྒྱུད་བུག་པ་ཅན་པ་དང་། ཐང་ལྷ་བྲག་པ་ནམས་སོ། །རྡོ་རྗེ་འབར་གྱི་སྲས་ཁྲི་དབང་ཕྱུག་བཙན།
དེའི་སྲས་ཆེ་བ་ཡེ་ཤེས་རྒྱལ་མཚན། དེའི་སྲས་ཁྲི་པ། ཡབ་སྲས་འདི་གཉིས་ཀྱིས་བསམ་ཡས་སུ་ཀླུ་མེས་ལ་སོགས་པའི་སྣེ་ལེན་མཛད་ཟེར་རོ། །རྒྱལ་པོ་གླང་དར་མའི་བཙུན་མོ་ཆུང་བ་གཡོར་མོ་ཚེ་སྤོང་བཟའ་ཡུམ་ཆེན་བཙན་མོ་འཕན་ལ།
ལྟོ་བར་གྱི་སྲས་གཅིག་མངའ་བ། སྐུ་གཅེས་གྲགས་པས། བློན་པོ་རྣམས་ཀྱིས་ཉིན་པར་ཉི་མའི་འོད་ད་དང་། མཚན་མོ་མར་མེའི་འོད་

ཀྱིས་བསྲུངས་པས། འོད་བསྲུངས་ཞེས་བྱ་སྟེ། ཤིང་མོ་ལུག་གི་ཡོ་ལ་ཕོ་བྲང་ཡུམ་བུར་འཁྲུངས། སུམ་ཅུ་སོ་དགུུ་ལ་ཡར་ལུང་འཕང་ཐང་དུ་འདས། འོད་བསྲུངས་ཀྱི་བང་སོ་ཡང་། །འོད་བསྲུངས་གྲལ་ནི་འཕྲུལ་རྒྱལ་རྒྱབ་ན་ཡོད།
།མིང་ནི་སྐྱེའུ་ལྷ་རྟེན་ལགས་སོ་སྐད། །དེ་ནས་བང་སོ་རྩིག་པ་ཡང་ནུབ་སྐད་དོ། །རྒྱལ་པོ་འོད་བསྲུངས་ཀྱི་སྲས་མངའ་བདག་དཔལ་མགོར་བཙན། ཤིང་མོ་བྱ་ལོ་ལ་ཡར་ལུང་འཕང་ཐང་དུ་འཁྲུངས།
ལོ་བཅུ་གསུམ་ལ་ཡབ་འདས། རྒྱལ་སར་བཏོན། སྨན་ལུང་ལ་སོགས་པའི་ལྷ་ཁང་བརྒྱད་བཞེངས། དེ་ལ་སྲས་གཉིས། ཁྲི་བཀྲ་ཤིས་བརྩེགས་པ་དཔལ་དང་། ཁྲི་སྐྱིད་ལྡེ་ཉི་མ་མགོན་གཉིས་སོ། །ཉི་མ་མགོན་མངའ་རིས་སུ་བྱོན་པས།
སྤུ་རང་སུ་སྐུ་མཁར་ཉི་བཟུངས་བརྩིགས་ཏེ་ཆབ་སྲིད་བཟུང་། དེ་ལ་སྲས་གསུམ། ཆེ་བ་དཔལ་ལྡེ་རིག་པ་མགོན་གྱིས་མང་ཡུལ་བཟུང་། བར་པ་བཀྲ་ཤིས་ལྡེ་སྤུན་གྱིས་སྤུ་རངས་བཟུང་།
ཆུང་བ་ལྡེ་གཙུག་མགོན་གྱིས་ཞང་ཞུང་བཟུང་། ཉི་མ་མགོན་གྱི་སྲས་གསུམ་པོ་འདི་ལ་སྟོད་ཀྱི་མགོན་གསུམ་ཟེར། ལྡེ་བཙུན་མགོན་ལ་སྲས་གཉིས། སྲང་ངེ་དང་འཁོར་རེ་གཉིས་སོ། །དེའི་དུས་ན་དབུས་གཙང་ན་སྡོམ་པ་དང་བཤད་ཉན་གྱི་བཀའ་ཆད་ནས་མེད་དོ།
།བཙན་པོ་སྲོང་ངེའི་སྐུ་ཚེའི་སྟོད་ལ་ཁབ་བཞེས་ཏེ་སྲས་ན་ག་ར་ཛ་དང་ངྷེ་བ་ར་ཛའོ། །སྐུ་ཚེའི་སྨད་ལ་ཡབ་མེས་ཀྱི་བཀའ་ཚིགས་ཀྱི་ཡི་གེ་གཟིགས་པས་ཐུགས་སྐྱོ་ནས།
ཡབ་ཀྱི་གདུང་གསོབ་པའི་ཕྱིར་རབ་

ཏུ་བྱུང་ནས་མཚན་ཡེ་ཤེས་འོད་ཅེས་བྱ་སྟེ། མཐོ་ལྡིང་དཔལ་གྱི་གཙུག་ལག་ཁང་བཞེངས༑ ལོ་ཙྪ་བ་རིན་ཆེན་བཟང་པོ་དང་།རྔོག་ལེགས་པའི་ཤེས་རབ་ལ་སོགས་པ་ཁྱེའུ་བློ་རྣོ་བ་ཉུང་རྩ་གཅིག་རྒྱ་གར་དུ་ཆོས་སློབ་པར་བརྫངས།
པཎྜི་ཏ་ཤྲ་ཏ་ཀ་ར་ཝརྨ་ལ་སོགས་པ་སྤྱན་དྲངས་ཏེ། མཚན་ཉིད་ཀྱི་ཐེག་པ་དང་། ཁྱད་པར་དུ་རྒྱུད་སྡེ་བཞི་བསྒྱུར་ཅིང་གཏན་ལ་ཕབ། པཎྜི་ཏ་དྷརྨ་པཱ་ལ་དང་པྲཛྙ་པཱ་ལ་སྤྱན་དྲངས་ཏེ།
ཞང་ཞུང་བ་རྒྱལ་པོ་ཡེ་ཤེས་ཀྱིས་སྡོམ་པ་བླངས་ཤིང་། བལ་པོར་འདུལ་འཛིན་སྲེ་ཏ་ཀ་ལ་འདུལ་བའི་ལག་ལེན་ཞུས་ཏེ། དེ་ནས་བརྒྱུད་ནས་འདུལ་སྟོད་ལུགས་དར་བར་མཛད་དོ། །གཅུང་འཁོར་ལོས་ཀྱང་ཁ་ཚརགྱི་གཙུག་ལག་ཁང་བཞེངས།
དེའི་སྲས་ལྷ་སྡེས་ཀྱང་པཎྜི་ཏ་སུ་བྷ་ཤི་ཏ་སྤྱན་དྲངས༑ དེའི་སྲས་འོད་ལྡེ་དང་། ཞི་བ་འོད། བཙུན་པ་བྱང་ཆུབ་འོད་གསུམ་གྱིས་ནག་ཚོ་ཚུལ་ཁྲིམས་རྒྱལ་བ་ལ་སོགས་པའི་མི་ལྔ་ལ་གསེར་མང་པོ་བསྐུར།
རྒྱ་བརྩོན་སེང་དཔོན་དུ་བསྐོས་ནས་པཎྜི་ཏ་བཟང་པོ་སྤྱན་དྲོངས་ལ་ཤོག་བྱས་པས། རྒྱ་གར་ཤར་ཕྱོགས་ཀྱི་རྒྱལ་པོ་དགེ་བ་དཔལ་གྱི་སྲས་པཎྜི་ཏ་དི་པམ་ཀར་ཤྲི་རྙ་ན་སྤྱན་དྲངས།
སྒྲོལ་མས་ལུང་བསྟན་ནས་བོད་དུ་བོན། སངས་རྒྱས་ཀྱི་བསྟན་པ་དར་བར་མཛད། མངའ་བདག་འོད་ལྡེས་ཁ་ཆེ་ཛྙ་ན་ཤྲི་སྤྱན་དྲངས། དེའི་སྲས་ཙེ་ལྡེའི་རིང་ལ་པཎྜི་ཏ་ཞི་བ་བཟང་པོ་ལ་སོགས་པ་སྤྱན་དྲང་ས།
ལོ་ཙྪ་བ་རྔོག་བློ་ལྡན་ཤེས་རབ་རྒྱ་གར་དུ་བརྫངས། བསྟན་པ་ལ་བྱ་བ་ཆེན་པོ་མཛད་དོ། །

སྨད་གསོལ་ཆད་འདི་རྣམས་སྔོན་གྱི་ཡི་གེ་རྣམས་ལ་མི་འདྲ་བ་མང་དུ་སྣང་ཞིང་། ཁྱད་པར་དུ་སྟོད་ཀྱི་མགོན་གསུམ་གྱི་གཅེན་པོ་གཉིས་ཀྱི་རྒྱུད་གསལ་མི་སྣང་ཡང་། སྐུ་མཆེད་གསུམ་གྱི་ཆེ་བ་དཔལ་གྱི་མགོན་གྱིས་མང་ཡུལ་བཟུང་ཞེས་བྱུང་བས་ད་ལྟའི་ཇོ་བོ་རས་ཆེན་ཁུ་དབོན་གྱི་བར་དུ་བརྒྱུད།
བར་པ་བཀྲ་ཤིས་མགོན་གྱིས་སྤུ་རངས་སུ་བྱོན་པ་དང་། བཙན་ཕྱུག་ལྡེ་ནས་བརྒྱུད་པ་ཡ་ཙེའི་རྒྱལ་རྒྱུད་ཆད་པས།སྤུ་རངས་ནས་གདན་དྲངས།
དེའང་ད་དུང་གདུང་ཆད་ནས། ཡ་ཙེ་དང་སྤུ་རངས་གཉིས་ཀའི་གདུང་ཆད་པར་སེམས་ཏེ། བློ་དང་ལྡན་པ་གཞན་ལ་དྲིས་ནས་སྐབས་འདིར་བྲི་བར་བྱའོ། ༑ལྷ་བླ་མ་ཁུ་དབོན་གྱི་སྐབས་འདིར་ལོ་ཙྪ་བ་བུ་སྟོན་གྱི་ཆོས་འབྱུང་ལྟར་བྲིས་པ་ཡིན་གྱི།
འོན་ཀྱང་ཇོ་བོ་རྗེ་སྤྱན་དྲངས་ཚུལ་མི་འདྲ་བ་ཅུང་ཟད་སྣང་ཞིང་། རྒྱས་པར་འོག་ཏུ་བཤད་པར་བྱའོ། །མངའ་བདག་ཁྲི་ལྡེའི་སྲས་འབར་ལྡེ།
དེ་ནས་རིམ་པ་བཞིན་བཀྲ་ཤིས་རྗེ། བྷ་ལྡེ། ན་ག་ལྡེ་བ་རྣམས་བྱོན། ན་ག་ལྡེའི་སྲས་བཙན་ཕྱུག་ལྡེ་ཡ་ཙེར་བྱོན།དེའི་སྲས་བཀྲ་ཤིས་ལྡེ། དེའི་སྲས་དྲག་བཙན་ལྡེ། དེའི་སྲས་གྲགས་པ་ལྡེས་གསེར་བྲེ་བདུན་ཅུ་ལ་འཇམ་དབྱངས་ཀྱི་སྐུ་བཞེངས།
ཉི་ཤུ་རྩ་བཞི་ལ་མཆོད་རྟེན་བཞེངས། དངུལ་དཀར་ལྔ་བརྒྱ་ལ་ཕག་མོ་དང་ལྷན་སྐྱེས་བཞེངས། དངུལ་དཀར་སྟོང་ཕྲག་བཅུ་གཉིས་ཀྱིས་བྱམས་པ་བཞེངས། གསུང་རབ་མང་པོ་བཞེངས།
དེའི་སྲས་ཨ་སོག་ལྡེས་རྒྱ་གར་རྡོ་རྗེ་གདན་དུ་ཆོས་རྒྱལ་མྱ་ངན་མེད་ཀྱིས་ཕུལ་བའི་

གྲོང་བཞི་བཅུ་ཞེ་གཉིས་སོག་པོ་ལ་ཉོས་ནས་ལོ་རེ་བཞིན་དངུལ་དཀར་བཅུ་གཉིས་རེ་སོགས་པོ་ལ་འདབ་པར་བྱས་ནས་རྡོ་རྗེ་གདན་ལ་ཕུལ། དེའི་སྲས་ཛི་དར་དམལ་དང་ཨ་ནན་དམལ་གཉིས། ཕུ་བོས་དགྱེས་པ་རྡོ་རྗེ་ལྷ་དགུ་དངུལ་ག་རུ་ལ་བཞེངས།
ཨ་ནན་དམལ་གྱིས་རྡོ་རྗེ་གདན་གསོས། གསེར་གྱི་བཀའ་འགྱུར་བཞེངས། ཨ་ནན་དམལ་གྱིས་རྒྱ་གར་ནས་རྒྱལ་ཁམས་མང་པོ་བླངས། སྨན་བླ་མཆེད་བརྒྱད་དངུལ་དཀར་བཅུ་ལ་བཞེངས། ལྷ་སར་གསེར་ཐོག་ཕུལ།
དེའི་བུ་སམ་གྷ་དམལ་ཛི་དར་དམལ་གྱི་བུ་ཨ་འཇིད་དམལམངའ་བདག་ཤཱཀྱ་མགོན་པོ་དང་དུས་མཚུངས་པས་ཡི་གེ་བསྐུར་རེས་མང་དུ་མཛདགྱིས་གསེར་བྲེ་བཅུ་གཅིག་ལ་སྒྲོལ་མའི་སྐུ་བཞེངས།
རྒྱལ་ས་མ་ཐོབ་ཀྱི་གོང་དུ་ས་སྐྱར་ལྷ་བཙུན་བྱས། ཕྱིས་འབུལ་བ་བྱས། དེའི་བུ་ཀ་ལན་དམལ། དེའི་བུཾ་བར་བཏབ་དམལ། དེས་ཡ་ཙེའི་རྒྱུད་ཆད་ནས། སྤུ་རངས་ནས་མངའ་བདག་བསོད་ནམས་ལྡེ་ཡ་ཙེར་སྤྱན་དྲངས།
སུ་སྐྱབ་དམལ་དུ་གྲགས་ནས་རྒྱལ་པོ་བྱས་སོ། །དེའི་བུ་ཡ་ཙེར་སྐྱེས་པ་སྲི་ཏི་དམལ་དང་། བློན་པོ་དཔལ་ལྡན་གྲགས་པས་ས་སྐྱའི་ཆོས་ཁྲི་དང་། ལྷ་སའི་བཅུ་གཅིག་ཞལ་གྱི་སྟེང་དུ་གསེར་ཐོག་བྱས་སོ།
།ཡ་ཙེའི་རྒྱལ་རབས་འདི་རྣམས་བོད་ཀྱི་ཆོས་བློན་མགར་སྲོང་བཙན་གྱི་རྒྱུད། གཙུག་ལག་གཉིས་པ་མངའ་མཛད་པའི་སི་ཏུ་དགེ་བའི་བློ་གྲོས་པས་གསེར་ཐོག་པ་རིན་རྡོར་ལ་དྲིས་ནས་ཡི་གེར་བཀོད་པ་ཡིན་གསུངས།
མངའ་བདག་དཔལ་འཁོར་བཙན་གྱི་སྲས།

ཁྲི་བཀྲ་ཤིས་བརྩེགས་པ་དཔལ་གྱི་སྲས་གསུམ་ལ་དབལ་ལྡེ། འོད་ལྡེ།སྐྱིད་ལྡེ་གསུམ་ལ་སྨད་ཀྱི་ལྡེ་གསུམ་དུ་གྲགས། དཔལ་ལྡེའི་རྒྱུདནི་སྔོན་པོ་ཚོན་པོར་ཐུག་པ་སྟེ། གུང་ཐང་བ། ཀླུ་རྒྱལ། སྤྱི་པ།ལྷ་རྩེ་བ།
གླ་ལུང་རྩད་སྐོར་བ་རྣམས་ཏེ། ལ་སྟོད་མན་ཆོད་པ་རྣམས་སོ་ཡིན་ནོ། །གཅུང་སྐྱིད་ལྡེ་རྟ་ནག་ཏུ་ཕོག སྲས་དྲུག་བྱུང་།འདི་རྣམས་ཀྱི་རྒྱུད་ལྔ་བྱང་དུ་གཤེགས་ཏེ། འབྲོའི་རྩད་པོ་དང་།གཡས་རུ་རུ་ལག་གི་རྩད་པོ་རྣམས་དང་།
མུས་པ། འཇད་པ།ཉང་སྟོད་ན་ཡོད་པ་རྣམས་སོ། །འབྲིང་པོ་འོད་ལྡེ་ལ་སྲས་བཞི་བྱུང་བ་ནི། ཕ་བ་ལྡེ་སེ། ཁྲི་ལྡེ། ཁྲི་ཆུང་། ཉག་ལྡེའོ། །ཕ་བ་ལྡེ་སེ་དང་ཁྲི་ཆུང་གིས་དབུས་སུ་ཡོང་།
དངུལ་སྐྱོགས་ཤལ་ཅན་ཕ་བ་ལྡེ་སེས་ཁྱེར་ནས་གཙང་དུ་ལོག་སྟེ། དེའི་རྒྱུད་པ་སྣུབས་ཡུལ་རོང་དང་།གཡག་སྡེ། ཉང་སྟོད་སྟག་ཚལ་རྣམས་ན་ཡོད། ཁྲི་ལྡེའི་རྒྱུད་པ་ནི་ཤར་ཙོང་ཁའི་རྒྱལ་པོ་སྤྱན་མངའ་དོན་ཆེན་ལ་སོགས་པ་མདོ་སྨད་ཀྱི་རྒྱལ་རྒྱུད་རྣམས་ཡིན་ནོ།
།ཉག་ལྡེའི་རྒྱུད་གཙང་གཡས་རུ་ན་ཡོད་དེ།སྐྱིན་མཁར་རྩད་པོ་ལ་ཐུག་གོ །ཁྲི་ཆུང་གི་ཡར་ལུངས་སུ་བཞུགས་ནས་འབངས་ཀྱིས་ཕོ་བྲང་བརྩིགས་ནས་ཕུལ་བས་འབངས་བརྩིགས་སུ་གྲགསསྐུ་མཁར་འཕྱིང་བ་སྟག་རྩེའང་བཟུང་།
དེའི་སྲས་འོད་སྐྱིད་འབར། དེ་ལ་སྲས་བདུན་ལ། གཅེན་ཞང་རྗེ་ཚ་ཁྲི་ལྡེ་འབར།གཅུང་གཙང་བ་ཆེ་སྤུན་དྲུག་ལ།
ལྷས་ཅན་གཡུ་ཅན་གཉིས། ད་ར་ལྷུན་པོ་གཉིས། འོད་བཙན་གུང་བཙན་གཉིས་ཏེ་དྲུག་གོ །ཞང་

།རྗེ་ཚ་ཁྲི་ལྡེ་འབར་གྱི་སྲས་དྲུག་ལ། གཡུ་ཐོག་གི་རྒྱུད་སྣ་མོ་མ། འཆིང་ང་བ། དོན་མཁར་བ། ཐང་འཁོར་བ་རྣམས་ཡིན་ནོ། །བྱེ་ཆུང་ལྷ་སྒོམ་གདུང་ཆད། གུང་ལྡེ་དོན་མཁར་སྤེ་སྐྱར་གདུང་ཆད།ཟླ་བའི་རྒྱུད་སྟག་ཤགས་པ་དང་།
གྲ་སྣ་བ་ཡིན་ནོ། །ཁྲི་ཐོག་ཐག་མ་རུ་སྤེར་གཞུང་ཆད། ཆུང་བ་བཞེངས་ཅན་འབར་གྱི་རྒྱུད་མོན་མཁར་བ། ཞངམདའ་པ། སྤུན་བདུན་ཐང་བ་རྣམས་ཡིན་ནོ།།ལྷ་སྟོན་དཀར་མོའི་རྒྱུད་བྱི་ཆུང་བ་རྣམས་ཡིན་ནོ།
།འདི་ཡར་ཡར་བཅདབོད་ཀྱི་རྒྱལ་རབས་ཕལ་ཆེ་བ་དཔག་བསམ་ལྗོན་ཤིང་ལྟར་བྲིསགཙང་བ་ཚ་སྤུན་དྲུག་ལ་ལྷ་སྤྱན་གདུང་ཆད་ཟེར། ད་ར། ལྷུན་་པོ། འོད་བཙན། གུང་བཙན་རྣམསཀྱི་རྒྱུད་ནི།
ཁྲ་འབྲུག་པ།བྱིང་པ། བྱར་བ། ཆུ་མིག་གོག་པོ་ན་ཡོད་པ་རྣམས་ཡིན་ཟེར་རོ། །མངའ་བདག་གཡུ་ཅན་གར་མི་ཡོན་ཏན་གཡུ་རུང་གིས་བྱ་སར་གདན་དྲངས། དེའི་སྲས་ཇོ་དགའ། དེའི་སྲས་གསུམ་གྱི་ཆེ་བ་བྱ་ས་ལྷ་ཆེན་གྱིས་བྱ་སའི་གཙུག་ལག་ཁང་སོ་མ་བཞེངས།
འགའ་ཞིག་ན་རེ།གཡུ་ཅན་ཀྱིས་དབུ་རྩེ་བཞེངས། ཇོ་དགས་ཁྱམས་བརྩིགས། ལྷ་ཆེན་གྱིས་གསེར་སྐུ་ཆེན་མོ་ལེགས་བྲིས་དང་བཅས་པ་བཞེངས་ཞེས་ཟེར་རོ སངས་རྒྱས་དབོན་སྟོན་གྱིས་རབ་ཏུ་གནས་པ་མཛད།དཔལ་ཕག་མོ་གྲུ་པ་ལ་སོགས་མཁས་གྲུབ་མང་པོའི་ཞབས་ཏོག་མཛད།གཅུང་པོའང་རབ་ཏུ་བྱུང་ནས་ལྷ་ཞི་བར་གྲགས་པ་དེ་ལོ་མོ་སྣོམ་ཁང་དུ་བཞུགས།
བར་པ་ཁྲི་དར་མ་ལ་སྲས་བཞི།
གཙུག་ལྡེ། ཁྲི་

གཙུག རྣལ་འབྱོར། སྨོན་ལམ། གཙུག་ལྡེ་ལ་སྲས་མེད། ཁྲི་གཙུག་གིས་བྱ་ས་དང་དོ་སྔོན་ལ་སོགས་བཟུང་། དེའི་སྲས་ཁྲི་བཙན།དེའི་སྲས་ཤ་ཁྲི། དེའི་སྲས་ལྷ་ཁྲི་ལ་སོགས་ཡར་མདའ་ན་ཡོད་པ་རྣམས་ཡིན་ནོ།
།ཇོ་བོ་རྣལ་འབྱོར་གྱི་གཅུང་པོ་སྨོན་ལམ་ཀྱང་རབ་ཏུ་བྱུང་ནས། སྤུག་གུ་དོའི་གཟིམ་ཁང་དཀར་པོ་བརྩིགས། ཆོས་ཁྲིམས་མཛད། གསེར་གྱི་མདོ་དང་རྒྱས་པ་བཞེངས། སྦྱིན་གཏོང་དང་བསྟན་པའི་ཞབས་ཏོག་བསམ་གྱིས་མི་ཁྱབ་པ་མཛད།
ཇོ་བོ་རྣལ་འབྱོར་གྱིས་འབངས་བརྩིགས་སུ་བཞུགས་ནས་རྒྱལ་སྲིད་བཟུང་།སྐུ་མཆེད་འདི་རྣམས་ཀྱིས་སྤྱིར་བསྟན་པའི་ཞབས་ཏོག་དུ་མ་མཛད་ཅིང་། ཁྱད་པར་དུ་རྗེ་སྤྱན་མངའ་རིན་པོ་ཆེའི་སྦྱིན་བདག་གི་རྩ་བ་མཛད།
སྤྱན་མངའ་རིན་པོ་ཆེ་འབྲི་གུང་དུ་བཞུགས་པའི་དུས་སུ་ནན་གྱིས་གདན་དྲངས་པས། རྗེ་རིན་པོ་ཆེ་ཉིད་ཀྱི་དགོངས་པ་ལ།ཁོང་རང་འབྲི་གུང་དུ་བཞུགས་ནས་འཕྲིན་ལས་ཡོང་བར་དགོངས་ཏེ་དབོན་པོ་བླ་མཆོད་ལ་གནང་ནས།
ལྷ་སྲས་བཙན་པོའི་བླ་མཆོད་ཀྱི་སྐོས་མི་འཕམ་རྒྱལ་བར་ཡོད་ཀྱི་ཨང་གསུང་པས། རྒྱལ་བ་རིན་པོ་ཆེར་གྲགས་པ་དེ་སྤྱན་དྲངས་ནས། གདན་ས་ཕག་མོ་གྲུར་བཞུགས་སུ་གསོལ་བ་ལ་སོགས་པ་རིན་པོ་ཆེའི་ཞབས་ཏོག་མང་དུ་མཛད།
ཇོ་བོ་རྣལ་འབྱོར་གྱི་སྲས་གསུམ་གྱི་བར་པ་རབ་ཏུ་བྱུང་ནས། སྤྱིལ་བུའི་གདན་ས་བཟུང་། ལྷ་ཆེན་ནོར་གྲགས་ཡོན་ཏན་བསམ་གྱིས་མི་ཁྱབ་པ་མངའ་བ་ཡིན་ནོ།
།སྤྱིལ་བུའི་བཀའ་བརྒྱུད་ཀྱི་སྐབས་སུ་འཆད་

པར་བྱའོ། །གཅུང་པོ་ཡང་འབྲི་གུང་དུ་བླ་མ་གཅུང་རིན་པོ་ཆེའི་སར་ལྷ་བཙུན་མཛད་ནས། ལྷ་ངམ་ཤོད་པར་གྲགས། གཅེན་སོ་འབག་གིས་རྒྱལ་སྲིད་བཟུང་། སྲས་ལྔ་ལ། ཆེ་བ་ཇོ་བོ་ཤཱཀྱ་མགོན། ལྷ་འགྲོ་བའི་མགོན་པོ།
ལྡེ་པ། ལྡེ་ཆུང་། ཇོ་རྒྱལ་རྣམས་ཡིན་ལ་ལྷ་འགྲོ་བའི་མགོན་པོས་ཁུ་བོའི་སར་བྱོན་ནས། སྤྱིལ་བུའི་གདན་ས་མཛད་དེ། སྐུ་ཆེ་བའི་ཡོན་ཏན་ཡང་བཀའ་བརྒྱུད་ཀྱི་སྐབས་སུ་བཤད་པར་བྱའོ། །ལྡེ་པོས་འབངས་བརྩིགས་བཟུང་།
དེའི་སྲས་ཇོ་བོ་ཤཱཀྱ་དཔལ་གྱིས་འབངས་བརྩིགས་སུ་རྒྱལ་སྲིད་བཟུང་། གཡེ་ཆེ་ཆུང་དང་བཅས་པ་ལ་དབང་སྒྱུར་རོ། དེའི་སྲས་ཇོ་བོ་ཤཱཀྱ་དཔལ་གྱིས་འགྲོ་མགོན་ཆོས་ཀྱི་རྒྱལ་བོའི་དྲུང་དུ་རབ་ཏུ་བྱུང་།
མཁན་པོ་བླ་མ་ཆེན་པོ་ཉིད་དང་། སློབ་དཔོན་དྲུང་བདག་ཆེན་པོའི་ཡབ་ཡེ་འབྱུང་གིས་བྱས། མིང་མཁན་པོ་དང་སྦྱར་ཏེ་བློ་གྲོས་དཔལ་བཟང་པོ་བྱ་བར་བཏགས་ནས་ཉེ་གནས་བྱས་པ་ལ་སྲས་མེད།
ལྡེ་ཆུང་གཞོན་ནུར་གཤེགས། ཆུང་བ་ཇོ་རྒྱལ་བུ་ལུར་ཕོག དེའི་སྲས་བརྩད་པོ་ཇོ་འཕེལ། དེའི་སྲས་ཆེ་བ་སྤྱིལ་བུར་རབ་ཏུ་བྱུང་ནས་གདན་ས་མཛད་པ་ལ། ལྷ་ཟུར་ཁང་པར་གྲགས་སོ། །གཅུང་པོའི་རྒྱུད་ཁྲོམ་པོ་བ་རྣམས་ཡིན་ནོ།
།གཅེན་པོ་ཇོ་བོ་ཤཱཀྱ་མགོན་གྱིས་གཅུང་པོ་རྣམས་ས་སར་ཕོག་ནས་ཁོང་རང་གིས་ཕོ་བྲང་གནས་ཆུང་བཏབ། ཆོས་རྗེ་ས་སྐྱ་པཎྜི་ཏ་གདན་དྲངས་ནས་དབྱར་གནས་ཀྱི་སྦྱིན་བདག་མཛད།
ཆོས་ཀྱི་འཁོར་ལོ་སྐོར། རྒྱུད་གསུམ་གདམས་

ངག་དང་བཅས་ཞུས། ཕོ་བྲང་དུ་བཀྲ་ཤིས་པའི་རྟེན་འབྲེལ་དུ་འཇམ་དབྱངས་ཀྱི་ཕྱག་མཚན་དང་ནོར་བདག་རྣམས་བྲིས། ནོར་གཏེར་བཅུག ཆབ་སྲིད་ལ་མངའ་མཛད། དེའི་སྲས་ཇོ་བོ་ཤཱཀྱ་བཀྲ་ཤིས་ཀྱིས་ཕོ་བྲང་རྙིང་མ་བཏབ།
ཆབ་སྲིད་ལ་མངའ་མཛད་ནས།དགུང་ལོ་བདུན་ཅུ་རྩ་བཞི་ལ་གཤེགས། དེའི་སྲས་ཆེ་བ་ཁུ་བོའི་སར་རབ་ཏུ་བྱུང་ནས་སྤྱིལ་བུའི་གདན་ས་མཛད། ལྷ་བྲག་དཀར་བར་གྲགས། དེའི་གཅུང་པོ་མངའ་བདག་གྲགས་པ་རིན་ཆེན་སྐུ་ན་གཞོན་ནུ་ནས་རབ་ཏུ་བྱུང་ནས།
བླ་མ་རྒྱལ་རིན་པོ་ཆེའི་ཉེ་གནས་ལོ་ལྔ་མཛད། ཆོས་ཁྲིད་རྗོགས་པར་ཞུས། རྟིང་མ་འགྲོ་མགོན་ཆོས་ཀྱི་རྒྱལ་པོ་དང་མཇལ། རྒྱུད་གསུམ་གདམས་ངག་དང་བཅས་པ་ཞུས།ཉེ་གནས་བྱས་ནས་རྒྱ་ཡུལ་དུ་ཕྱགས་ཕྱིར་བྱོན།
སེ་ཆེན་རྒྱལ་པོ་དང་མཇལ། རང་གི་མངའ་རིས་ལ་དབང་སྒྱུར་བའི་ལུང་བླངས། བྲག་ཁ་ལ་སོགས་པའི་ཕོ་བྲང་མང་པོ་བཏབ། ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་པ་ལ་སོགས་གསུང་རབ་མང་པོ་གསེར་ལས་བཞེངས།
ཇོ་གཏན་ཚོགས་པའི་ཆོས་གཞི་ནམ་ཞག་གཏན་དུ་འདེགས་པའི་སོན་འཛུགས་པ་ལ་སོགས་པ་བསྟན་པའི་ཞབས་ཏོག་དང་། སྦྱིན་གཏོང་དུ་མ་མཛད། དགུང་ལོ་བཞི་བཅུའི་བར་ཆབ་སྲིད་ཆོས་བཞིན་དུ་བསྐྱངས་ཏེ།
དགུང་ལོ་ལྔ་བཅུ་རྩ་གསུམ་ལོན་པ་ལུག་གི་ལོ་ལ་མངའ་བདག་ཤཱཀྱ་མགོན་ལ་རྒྱལ་སྲིད་གཏད་ནས།ངེས་དོན་ཟབ་མོའི་ཐུགས་དམ་ལ་ཞུགས་ནས་གླང་ལོ་བ་བདུན་ཅུ་རྩ་

བཞི་ལོན་པ། ས་ཕོ་འབྲུག་ལོ་ལ་ཞི་བར་གཤེགས་སོ། །དེའི་སྲས་བཞི་ལ། གཅེན་པོ་རབ་ཏུ་བྱུང་ནས་ལྷ་སྤྱིལ་བུ་བ་བླ་གྲོས་འོད་ཀྱིས་སྤྱིལ་བུར་ཆོས་ཀྱི་རྒྱལ་སྲིད་བསྐྱངས། གསུམ་པ་ལྷ་བཙུན་ཚུལ་ཁྲིམས་བཟང་པོ་གདན་ས་ཕག་མོ་གྲུར་རབ་ཏུ་བྱུང་།
གཅུང་པོ་འབལ་གཞོན་པ་ལ་འདས། སྐུ་མཆེད་བཞིའི་གཉིས་པ་མངའ་བདག་ཤཱཀྱ་མགོན་པོས་སྤྱིར་བསྟན་པའི་ཞབས་ཏོག་མང་བར་མཛད། སྡེ་སྣོད་རིན་པོ་ཆེ་རྣམས་པ་གསུམ་གྱིས་ཆོས་ཀྱི་འཁོར་ལོ་སྐོར་།
ལོ་ཙྪ་བ་གྲགས་པ་རྒྱལ་མཚན་ལ་སོགས་པ་མཁས་གྲུབ་དུ་མའི་ཞབས་ཏོག་མཛད། ཡབ་མེས་ཀྱི་ཕོ་བྲང་ཡུམ་བུ་བླ་སྒང་ལ་གཙུག་ལག་ཁང་བཞེངས། ཆབ་སྲིད་ཆོས་བཞིན་བསྐྱངས་ཏེ།
དགུང་ལོ་ལྔ་བཅུ་རྩ་གསུམ་ལ་ཞི་བར་གཤེགས་སོ།། གངས་ཅན་ལྗོངས་འདིར་ལེགས་བཤད་འབྱུང་བའི་གཞི།།བསྟན་པའི་རྩ་ལགས་ཆོས་རྒྱལ་མེས་དབོན་གྱིས།།མཛད་པ་མཆོག་གྱུར་བཟང་པོའི་ཆོས་ལུགས་རྣམས།།དེང་སེང་འདི་ན་མིང་གི་ལྷག་མ་ཙམ།།དུས་ངན་སྐྱེ་བོའི་ངན་སྤྱོད་ཆེས་ཆེར་འཕེལ།།གཞན་དང་བསྟུན་ན་ཁྱོད་ཀྱི་གདུང་རུས་སྨད།།ཚུལ་བཞིན་བསྒྲུབས་ན་ད་ལྟའི་མིང་དང་འགལ།།བདག་ནི་སྨོན་ལམ་བཏབ་ལ་མ་དག་འདྲ།།སྣང་བ་མཐའ་ཡས་རྒྱལ་བའི་ཞིང་ཁམས་དེར།།

ལུས་འདི་བོར་ཚེ་ཆོས་རྒྱལ་མེ་དབོན་གྱིས།།བྲན་དུ་གྱུར་ནས་ཐབས་ཚུལ་སྣ་ཚོགས་པས།།ཁྱེད་མཉེས་བགྱིད་ལ་རྟག་ཏུ་བརྩོན་པར་ཤོག།

ལྔ་པ། ཧོར་གྱི་རྒྱལ་རབས་དང་དེས་མཐའ་བཞིའི་རྒྱལ་ཁམས་དབང་དུ་འདུས་པའི་སྐོར།ཆེན་པོ་ཧོར་གྱི་རྒྱལ་རབས་དང་། རྒྱལ་ཁམས་མནན་པའི་ལོ་རྒྱུས་ནི། བོད་ཀྱི་རྒྱལ་པོའི་རྒྱལ་ས་ཞིག་ནས་ཡུན་མི་རིང་བ་ཞིག་ན་ཧོར་གྱི་རྒྱལ་པོ་བྱུང་བ་ཡིན་ནོ།
།དེའང་གནམ་གྱིས་བསྐོས་པའི་ཇིང་གི་རྒྱལ་པོས་ས་ཆེན་པོ་སྡུད་པ་ལ། བདེ་བར་གཤེགས་པའི་བསྟན་པ་མཆོག་ཏུ་བཟུང་ནས་བཀུར་སྟི་བྱས། དེ་རྟིང་བསོད་ནམས་ཅན་གྱི་སེ་ཆེན་རྒྱལ་པོས་ཡངས་པའི་རྒྱལ་ཁམས་འཇགས་སུ་བཅུག་ནས།
སངས་རྒྱས་ཤཱཀྱ་ཐུབ་པའི་བསྟན་པ་ལ་ཐུགས་ཆེས་ཤིང་ལེགས་པར་བསྐྱངས་པའི་ཚུལ། ཐོབ་ཅན་ན་འདི་ལྟར་ཡོད་པར་སྣང་སྟེ། དང་པོར་གནམ་གྱི་བུ་སྦོར་ཏ་ཆེ།
དེའི་བུ་བ་ད་ཆི་གན། དེའི་བུ་ཐམ་ཆག དེའི་བུ་ཆི་ཁི་མེར་ཁན། དེས་ད་ལྟ་སྲིན་པོའི་ཁ་གནོན་བྱེད་པ་གྲགས་པ། པདྨ་འབྱུང་གནས་ཡིན་ཟེར། དེའི་བུ་ཨའུ་འཇམ་སྦོ་རེ་འོལ། དེའི་བུ་ཡེག་ཉེ་བདུན།
དེའི་བུ་སེམས་ཟའོ་ཇི། དེའི་བུ་ཁ་ཇུ། དེའི་བུ་དོ་བུན་མེར་ཁན། དེ་འདས་རྟིང་།ནག་མོ་ཨ་ལན་བོ་ཁ་ལས། ཉི་མ་དང་ཟླ་བའི་ཟེར་མ་སྐྱེས་པ་སྦོ་དོན་

ཆར་མུང་ཁག དེའི་བུ་བ་གེ་ཆི། དེའི་བུ་སྦ་ཁིར། དེའི་བུ་མ་ནག་ཐོ་དོན། དེའི་བུ་གའི་ཐུ་གན། དེའི་བུ་བའི་ཤིང་། དེའི་བུ་ཁོར་དོག་ཤིང་། དེའི་བུ་དོམ་བུ་ནའི་ཁན། དེཞིའི་བུ་བར་ཐན་འབའ་དུར། དེའི་བུ་ཡེ་པུ་ཀ་བ་དུར།
དེ་དང་བཙུན་མོ་ཧུ་ལུན་གཉིས་ཀྱི་སྲས་ཐའི་ཛུ་ཇིང་གི་རྒྱལ་པོ། ཆུ་ཕོ་རྟ་ལ་འཁྲུངས། སྤུན་ལྔ་ཡོད་པའི་ཕུ་བོ་ནུ་བོ་རྣམས་ཀྱིས་རེས་བཞི་བྱས་ཟེར། ཇིང་གི་རྒྱལ་པོས་རྒྱལ་ཁམས་དབང་དུ་བསྡུས་ནས་རྒྱལ་པོ་ལོ་ཉི་ཤུ་རྩ་གསུམ་མཛད།
མེ་མོ་ཕག་གི་ལོ་སྟོན་ཟླ་དང་པོའི་ཚེས་བཅུ་གསུམ་ལ་དགུང་ལོ་དྲུག་ཅུ་རྩ་དྲུག་ལ་གནམ་དུ་གཤེགས། དེའི་སྲས་འཇོ་ཆི། ཆ་ག་ཏའི། ཨ་གོ་ཏའི།
ཐོ་ལོ་ནོ་ཡོན་ལ་སོགས་བུ་དགུ་ཡོད། རྒྱལ་པོ་རང་བཞུགས་དུས། སྲས་ཆེ་བ་གཉིས་ཀྱིས་རྒྱལ་ས་མི་རྩོད་པའི་ཡི་གི་བྱིན་ནས་གཡས་རུ་ལ་བསྐོས། ནུ་བོ་ཨོ་གོ་ཏའི་རྒྱལ་པོས་རྒྱལ་ས་ལོ་དྲུག་མཛད།
འཇོ་ཆི་ལ་བུ་བརྒྱད། ཆ་ག་ཏའི་ལ་བུ་དུ་བ་ལ་སོགས་བུ་དགུ་ཡོད། ཨོ་གོ་ཏའི་རྒྱལ་པོའི་སྲས་ཆེ་བ་གོ་ཡུག་རྒྱལ་པོསའདི་འཇའ་སད་མ་བྱུང་རྒྱལ་ས་ཟླ་བ་དྲུག་མཛད། དེའི་ནུ་བོ་གོ་དན། ཁ་ཤི། ཁ་དན་ལ་སོགས་བུ་བདུན་ཡོད།
ཐོ་ལོ་ནོ་ཡོན་གྱིས་སྔར་ཡི་གེ་མ་ཤོར་བས་རྒྱལ་ས་ལ་རྩོད་པ་ཡོད་ཅིང་། ཟ་ཡིན་ཨེ་ཁ་ཟོ་རོག་ཏའི་སྲས་དམོང་ཁེ་རྒྱལ་པོས་འདི་འཇའ་སད་མ་་བྱུང་རྒྱལ་ས་ལོ་དགུ་བཟུང་། བཞི་པ་གོ་པེ་ལ་ཤི་ཛུ་སེ་ཆེན་སེ་གན་ཤིང་མོ་ཕག་ལ་འཁྲུངས།
དྲུག་པ་ཧུ་ལ་ཧུ། བདུན་པ་ཨ་རི་སྦོ་ཁ་

ལ་སོགས་བུ་བཅུ་གཅིག་ཡོད། སྟོབས་ཀྱི་འཁོར་ལོ་སྒྱུར་བ་གོ་པེ་ལ་འདི་དགུང་ལོ་བཞི་བཅུ་རྩ་དྲུག་བཞེས་པ། ལྕགས་ཕོ་སྤྲེའུའི་ལོ་ལ་རྒྱལ་སར་བཞུགས་ནས། ཇོ་ཐུང་ལོ་ལྔ། སྤྱི་དབེན་ལོ་སུམ་ཅུ་སྟེ།སྤྱིར་རྒྱལ་སར་ལོ་སུམ་ཅུ་རྩ་ལྔ་བཞུགས་པ་ལ།
བླ་མ་འཕགས་པ་དང་ཡོན་མཆོད་དུ་འབྲེལ། བསྟན་པའི་ཞབས་ཏོག་བསམ་གྱིས་མི་ཁྱབ་པ་མཛད་པ་རྣམས་བརྗོད་ཀྱིས་མི་ལང་། ཁྱད་པར་དུ་ཤང་ཏོ་དང་ཏའི་ཏུའི་ཕོ་བྲང་ཆེན་པོ་དང་།
མཆོད་རྟེན་དཀར་པོ་ལ་སོགས་པ་བཞེངས། དོན་གཅིག་ལ་སྨན་རྩེའི་རྒྱལ་ཁམས་ཆེན་པོ་འོག་ཏུ་འཇུག་པར་དགོངས་ནས། བླ་མ་འཕགས་པ་ལ་ལུང་བྱོན་ནས།ལྷོ་ཕྱོགས་འདི་ནི་སྨན་རྩེའི་རྒྱལ་ཁམས་ཡོད་པ་རྣམས་འོག་ཏུ་བཅུག་ནས།
བསྟན་པའི་ཞབས་ཏོག་དང་། ཧོར་གྱི་དམག་མི་རྣམས་ལ་ཤེ་མོང་སྣོན་པ་ཨེ་འཐད་བྱས་པས། བླ་མ་ཆེན་པོའི་གསུང་གིས།ད་ལྟ་ཁྱེད་ལ་གཡོག་བཟང་པོ་མི་འདུག ངེད་ཀྱིས་ཀྱང་དཀོན་མཆོག་ལ་གསོལ་བ་འདེབས།
སྐབས་ལྟ་གསུང་། སྐབས་དེར་ཇུ་ཇུ་མགོན་ཁང་བཞེངས་ཏེ། ཆོས་སྐྱོང་གི་ཞལ་ལྷོ་ཕྱོགས་སུ་གཟིགས་པ་བྱས། ཡང་སྔར་ཟོ་རོག་ཏའི་བུ་རྣམས་རྒྱལ་ཁམས་བསྒོས་པའི་དུས་ན་དཔོན་མོ་ཟོ་རོག་ཏའི་གསུང་གིས་ཧུ་ལ་ཧུ་གཞོན་པ་འདི་སོག་པོའི་ཡུལ་ཁམས་རིང་པོ་ལ་འགྲོ་བ་སྙིང་རེ་རྗེ་ཟེར་ནས།
གཡོག་བཟང་བཟང་ཐམས་ཅད་ཕྱིན་པས། མི་དཔོན་བཟང་པོ་མང་པོ་ཡོད་པའི་དོན་ལ། བ་ཡན་གོང་མ་ལ་ཞུ་ལན་འདེགས་པ་དང་།
འདབ་ནོར་

སྐྱེལ་བ་ལ་བཏང་། གོང་མ་ཡོན་མཆོད་འཛོམ་པར་ཞུ་ལན་བཏེགབ་ཡན་གཟུགས་མཛེས་ཤིང་སྨྲ་མཁས་པ་དེས་གོང་མ་ལ་ཞུ་བ་བཟང་པོ་རྣམས་བྱས་པའི་དུས་ན་བླ་མ་འཕགས་པ་ཤིན་ཏུ་དགྱེས་ནས། གོང་མ་ལ་གཟིགས་ཏེ། གཡོག་བཟང་པོ་ཧུ་ལ་ཧུ་འདུག་གསུངས་པས།གོང་མའི་ཐུགས་དགོངས་ལ།
སྔར་བླ་མ་སྐབས་ལྟ་གསུང་པ་དེ་འདི་ཡིན་དགོངས་ནས། བ་ཡན་ལ་ལུང་བྱོན་པ་ལ། ཁྱོད་ཨའི་མགི་མི་ཡིན་ནའང་། ཧུ་ལ་ཧུ་ལ་ཁྱོད་ཀྱི་ཚབ་ཏུ་མི་དཔོན་བཟང་པོ་གཞན་གཅིག་སྟེར།
ཁྱོད་འདིར་སྡོད་ལ། ལྷོ་ཕྱོགས་ཀྱི་སྨནརྩེའི་རྒྱལ་ཁམས་ལེན་པའི་དམག་དཔོན་ལ་འགྲོ་དགོས་གསུངས། ཆིང་སང་གི་མིང་བྱིན་ནས་དམག་ཐོག་ཏུ་མངགས། དེའི་དུས་སུ་སེ་ཆེན་རྒྱལ་པོ་རྒྱལ་སར་བྱོན་ནས་ལོ་བཅོ་བརྒྱད་པ།
ཅིང་དབེན་ལོ་བཅུ་གསུམ་པའི་དུས་སུ། བ་ཡན་དཔུང་ཚོགས་དང་བཅས་པ་ཕྱིན་ནས་སྨན་རྩེའི་རྒྱལ་ཁམས་འོག་ཏུ་བཅུག སྨན་རྩེའི་རྒྱལ་པོ་གཡེའུ་ཆུ་ཕྱིས་ས་སྐྱར་བཏང་ནས་བཙུན་བ་བྱས།
རྟིང་ལ་བྱ་ཡུལ་དུ་བོས་ནས་བསད་པས་ཁྲག་འོ་མར་བྱུང་ཞེས་ཟེར་རོབཟུང་ནས་ཡོང་། ཇུ་ཇུ་མགོན་ཁང་དུ་སླེབས་ཙམ་ན་ཆོས་སྐྱོང་གི་སྐུ་མཐོང་ནས། ཁར་སང་དམག་སྣ་ལ་བྱུང་བའི་མི་ནག་པོ་ཆེན་པོ་དེ་འདི་ན་འདུག་ཟེར་ལོ།
མདོར་ན་རྒྱལ་པོ་འདིའི་ཆེ་བའི་ཡོན་ཏན་བསམ་གྱིས་མི་ཁྱབ་སྟེ། དེ་བཞིན་གཤེགས་པའི་ཚེམས་མཆེ་བ་དང་། རྒྱལ་ཆེན་བཞིས་ཕུལ་བའི་ལྷུང་བཟེད་ཕྱག་ཏུ་བྱུང་སྟེ།
དེའི་སྦྱིན་བདག་མཛད། རྒྱལ་ཁམས་མི་

གཅིག་པའི་ཞིང་བཅུ་གསུམ་མནན། བསྟན་པ་རིན་པོ་ཆེ་དང་།བསྟན་པའི་རྩ་ལག་བླ་མ་དམ་པ་འཕགས་པ་ལ་ཕུ་དུད་བསམ་གྱིས་མི་ཁྱབ་པས་མཆོད། བླ་མ་འཕགས་པ་རྩ་བའི་སློབ་དཔོན་དུ་བཀུར།དུས་གཏན་གྱི་བྱ་བ་རྣམས་གྲོས་སུ་བསྟུན་ནས་འཇགས་སུ་བཅུགངེད་རྒྱུད་ནས་རྒྱུད་ཀྱི་བར་ལ།
བླ་མ་འཕགས་པའི་རྒྱུད་པ་སློབ་དཔོན་དུ་ཁུར་ལ། དགེ་བ་རྒྱུན་མི་འཆད་དུ་ཆུག་གསུང་བའི་ལུང་སྦྱིན། ཡངས་པའི་རྒྱལ་ཁམས་ཐམས་ཅད་གཅིག་ཏུ་བསྡུས་ནས།
འཛམ་གླིང་ཕལ་ཆེར་བདེ་བ་ལ་བཀོད་དོ། །དགུང་ལོ་བརྒྱད་ཅུ་བཞེས་པ་ཤིང་ཕོ་རྟའི་ལོ་ལ་གནམ་དུ་གཤེགས་པས་མཚན་སེ་ཆེན་གན་དུ་གསོལ་ལོ། །གོ་དན་གྱི་བུ་ཇི་བིག་ཐི་མུར་ལ་སོགས་བུ་གསུམ་ཡོད།
ཁ་ཤའི་བུ་ཁའི་དུ། གཞན་ནི་བགྲང་གིས་མི་ལང་། འདི་རྣམས་ཡེ་ཀ་ཐེབ་ཅན་ནས་གལ་ཆེ་རིམས་བཤུས་པ་ཡིན། སེ་ཆེན་རྒྱལ་པོའི་བཙུན་མོ་ཆ་བུ་ལ། རྡོ་རྗེ། ཇིང་ཀིམ། མམ་གྷ་ལ། ནོ་མ་གན་དང་བཞིའོ།
།མ་ཆུང་བའི་བུ། ཧུ་ཀར་ཆེ། ཨ་རོག་ཆེ།ཨ་ཡ་ཆེ། གོད་ལོག་ཐོ་མུར། ཨེ་སེན་བོ་ཁ། ཐོ་གན། གོ་གོ་ཆུ། རྡོ་རྗེ་ལ་སྲས་མེད། ཇིང་ཀིམ་གྱི་སྲས་ཆེ་བ་ཀ་མ་ལ།གཉིས་པ་ངྷརྨ་ཕ་ལ། གསུམ་པ་ཐེ་མུར།
འདི་རྒྱལ་སར་བཏོན།དབེན་ཅིང་ལོ་གཉིས། ཏའི་ཏི་ལོ་བཅུ་གཅིག་སྟེ། ལོ་སུམ་ཅུ་རྒྱལ་སར་བཞུགས་ནས་གནམ་དུ་སོང་བ་ལ་ཨོལ་ཇ་དུ་རྒྱལ་པོར་མཚན་གསོལ། དེའི་བུ་ཏི་ཐི་གཞོན་པ་ལ་འདས། ངྷརྨ་ཕ་ལའི་སྲས་ཆེ་

བ་ཧའི་ཤན་རྒྱལ་སར་བཏོན་ཅིང་། ཅི་ཏའི་ལོ་བཞི་རྒྱལ་སར་བཞུགས་ནས་གནམ་དུ་སོང་བ་ལ་གུ་ལུག་རྒྱལ་པོར་མཚན་གསོལ། དེ་རྟིང་གཉིས་པ་ཨ་ཡུ་པར་པ་ཏ་རྒྱལ་སར་བཏོན། ཧོང་གིང་ལོ་གཉིས།སྤེན་ཡུའི་ལོ་བདུན་ཏེ།
ལོ་དགུ་རྒྱལ་སར་བཞུགས་ནས་གནམ་དུ་སོང་བ་ལ་བུ་ཡན་དུ་རྒྱལ་པོར་མཚན་གསོལ། དེའི་སྲས་སི་དྷི་ཕ་ལ་གཡིང་ཛུང་རྒྱལ་སར་བཏོན། ཅི་ཅིང་ལོ་གསུམ་རྒྱལ་སར་བཞུགས་ནས་གནམ་དུ་སོང་བ་ལ་གེ་གན་རྒྱལ་པོར་མཚན་གསོལ།
ཀ་མ་ལའི་སྲས་ཡེ་སུན་ཐི་མུར་རྒྱལ་སར་བཏོན། ཏའི་ཏིང་ལོ་བཞི། ཅི་ཧང་ལོ་གཅིག་རྒྱལ་སར་བཞུགས་ནས་གནམ་དུ་སོང་། དེའི་སྲས་ར་ཁྱི་ཕག་གིས་རྒྱལ་ས་ཞག་བཞི་བཅུ་མཛད། མམ་གྷ་ལའི་སྲས་ཨ་ནན་ཏ།
དེའི་བུ་ཡུ་ཏུག་ཐེ་མུར་བསད། དེར་བུ་གཉིས་ཡོད་ཟེར།གུ་ལུག་རྒྱལ་པོའི་སྲས་ཀུ་ཤ་ལ་རྒྱལ་སར་བཏོན་ནས་ཟླ་བ་གཅིག་ན་གནམ་དུ་གཤེགས་པ་ལ་གུ་ཐུག་རྒྱལ་པོར་མཚན་གསོལ། སྲས་གཉིས་པ་ཐོག་ཐེ་མུར་རྒྱལ་སར་བཏོན།
ཐིན་ལི་ལོ་གསུམ། ཅི་ཤུན་ལོ་གཉིས་ཏེ། ལོ་ལྔ་རྒྱལ་སར་བཞུགས་ནས་གནམ་དུ་སོང་། བ་ལ་འཇའ་ཡན་དུ་མཚན་གསོལ། ཀུ་ཤ་ལའི་སྲས་ཆུང་བ་རིན་ཆེན་དཔལ་རྒྱལ་སར་བཏོན། ཅི་ཤུན་ཟླ་བ་གཅིག་རྒྱལ་སར་བཞུགས་ནས་གནམ་དུ་སོང་།
འདིའི་སྐབས་སུ་རྩིས་བྱས་པས། ཀུ་ཤ་ལའི་སྲས་ཆེ་བ་ཐོ་གོན་ཐོ་མུར་བྱ་ལོ་ཟླ་བ་དྲུག་པ་བར་དུ་ཐེན་ནས་དེ་རྟིང་རྒྱལ་སར་བཏོན་ན། སེ་ཆེན་དང་རྒྱལ་མཉམ་པ་གཅིག་ཡོད་ཟེར་བ་བྱུང་།

དེ་ལ་མི་དཔོན་རྣམས་ན་རེ། དེ་ཙམ་རྒྱལ་ས་སྟོང་པར་འཇོག་པ་རྒྱལ་ཁམས་ཀྱི་ཁག་སུས་ཐེག་ཟེར་བ་ལ། ཨེ་ལ་ཐེ་མུར་ན་རེ། ཁྱེད་སི་ཐེན་ཐ་པ་རྣམས་ཀྱིས་ད་དུང་ལེགས་པར་རྩིས། དེ་ལྟར་བདེན་ན་གོང་མ་སྐུ་ཚེ་རིང་བ་ལས་ལྷག་པ་མེད།
དེ་བར་དུ་རྒྱལ་ཁམས་ཀྱི་ཁག་ངས་ཁུར་ཟེར་ནས། ཟླབ་དྲུག་རྒྱལ་ས་སྟོངས། ཁྲིམས་ཀྱི་བྱ་བ་རྣམས་ཨེ་ལ་ཐེ་མུར་གྱིས་བྱས། དེ་རྟིང་ཆུ་མོ་བྱའི་ལོ་ཟླ་བ་དྲུག་པའི་ཚེས་བརྒྱད་ལ་ཕོ་བྲང་ཆེན་པོ་ཤང་དོར་རྒྱལ་སར་བཏོན་ནས་ཅི་ཤུན་ལོ་གཅིག
དབེན་ཐུང་ལོ་གཉིས། ཅི་དབེན་ལོ་དྲུག ཅི་ཇི་ལོ་སུམ་ཅུ་རྩ་དགུ་སྟེ། སྤྱིར་རྒྱལ་སར་ལོ་བཞི་བཅུ་ཞེ་བརྒྱད་བཞུགས།རྒྱལ་སར་ཐོན་ནས་ལོ་སོ་བརྒྱད་ལོན་པ་ས་ཕོ་ཁྱི་ལོ་ལ་ཏི་ཤྲི་ཀུན་དགའ་རྒྱལ་མཚན་དཔལ་བཟང་པོ་ཞི་བར་གཤེགས།
སོག་པོའི་མི་དཔོན་ངོ་ལོག་ནས་ཕོ་བྲང་ཆེན་པོ་ཤང་དོ་མེས་བསྲེགས། དེ་བཞིན་གཤེགས་པའི་ཚེམས་མཆེ་བ་དང་ལྷུང་བཟེད་གར་སོང་ཆ་མེད་དོ་ཞེས་་གླེང་།
ས་ཕོ་སྤྲེའུ་ལོ་ཟླ་བ་བརྒྱད་པའི་ཉི་ཤུ་དགུའི་སྲོས་ལ། གོང་མ་ཡབ་སྲས་ཕོ་བྲང་ཆེན་པོ་ཏའི་ཏུ་ནས་འབྲོས་དགོས་པ་བྱུང་སྟེ།རྒྱལ་ས་ཤོར་ནས་ཧོར་ཡུལ་ལ་གཤེགས་ཅེས་གྲག་གོ
།སེ་ཆེན་རྒྱལ་པོའི་བཙུན་མོ་ཆུང་བའི་སྲས་ཨ་རོག་ཆེ་ཉི་མ་ནུབ་ཕྱོགས་ཤེས་སུ་བཅུག་ནས་དབུས་གཙང་དུའང་བྱོན། ངོ་ལོག་མང་པོ་མནན། དེའི་སྲས་ཐེ་མུར་སྦོ་ཁས་ཀྱང་གདན་ས་ཆེན་པོའི་ཞབས་ཏོག་དང་།
ཁྲིམས་ཆེན་པོ་ལ་ཕན་པའི་བྱ་བ་བཟང་པོ་མང་པོ་མཛད། དེའི་བུ་ལབ་བེད་

ཡབ་ཀྱི་གོ་ས་ལ་བསྐོས་ནའང་དབུས་གཙང་དུ་མ་བྱོན། མ་ཆུང་བའི་བུ་ཆོས་དཔལ་ལ་ཙིང་དབང་གི་མིང་བྱིན་དབུས་གཙང་དུའང་བྱོན།དེའི་རྒྱུད་པདྨ་བྷ་རི་ཅིང་དབང་དང་། ངྷརྨ་ཤྟྲི་དབང་དང་པྲཛྙ་དབང་ལ་སོགས་པ་ག་ཆུ་ན་ཡོད་པ་སོགས།ཁྱོད་སྔོན་ལེགས་པར་སྤྱད་པའི་དགེ་ཚོགས་མཐུ་ཆེ་བས།།མངའ་རིས་བརྒྱར་ཡངས་དཔལ་འབྱོར་ལོངས་སྤྱོད་མཐའཡས་ནས།།འཛིན་མའི་ཁྱོན་ཡང་ཆུང་པ་སྙམ་བྱེད་འགྲན་བྱེད་དུ།།ཀྱེ་མ་མི་རྟག་ད་ནི་གནས་སྐབས་འདི་འདྲར་གྱུར།།འདི་འདྲ་ལྟ་ཞོག་སྟོང་གསུམ་འདི་ཡང་རྟག་མིན་ཞེས།།གནས་ལུགས་སྟོན་པའི་རྣམ་འགྱུར་ཡིན་པར་གོར་མ་ཆག
།ཕྱི་མ་མེད་པའི་ཕྱི་ཐེས་ཅན་དུ་ཁས་མཆེ་བའི།།རྣམ་དཔྱོད་ཅན་རྣམས་དོན་འདི་ཉིད་ལ་དཔྱད་པར་རིགས།།བསྟན་པ་ཉམས་མོད་འོན་ཀྱང་འཕགས་པའི་ཐུགས་རྗེ་དང་།།བསྟན་འདིར་སྡོམ་བརྩོན་བདེན་ཚིག་འགྲུབ་པའི་སྨོན་ལམ་མཐུས།།བསྟན་པའི་རྩ་ལག་མི་དབང་རྒྱུད་པར་བཅས་པ་ཡིས།།བསྟན་པའི་བཀུར་སྟི་སླར་ཡང་རྒྱལ་སྲིད་སྐྱོང་གྱུར་ཅིག
།

དྲུག་པ། བསྟན་པ་ཕྱི་དར་ཇི་ལྟར་དར་བ་དང་བཀའ་གདམས་པའི་བསྟན་པ་བོད་དུ་དར་ཚུལ་སྐོར། བོད་ཀྱི་ཆོས་རྒྱལ་བྱང་ཆུབ་སེམས་དཔའ་རྣམས་ཀྱི་མཛད་པ་འཕྲིན་ལས་ལ་བརྟེན་ནས། བོད་དུ་སངས་རྒྱས་ཀྱི་བསྟན་པ་དར་བ་ལས།
མངའ་བདག་རལ་པ་ཅན་ཡར་བཅད་ནི་སྔ་དར་ཡིན་ལ།ཕྱི་དར་ལ་བསྟན་པའི་མེ་རོ་སྨད་ནས་བསླངས་ཏེ། མངའ་རིས་སྟོད་ནས་དར་ཞིང་རྒྱས་པར་མཛད་ཅེས་ཟེར་བའི་ཚུལ་ནི། དར་མས་བསྟན་པ་བསྣུབས་པའི་དུས་སུ།
འཇད་ཀྱི་འགྱེལ་མི་གཙང་རབ་གསལ། བོ་དོང་པ་གཡོ་དགེ་འབྱུང་། སྟོད་ལུང་པ་དམར་ཤཱཀྱ་མུ་ནེ་དང་གསུམ་གྱིས་འདུལ་བ་དྲེའུའི་ཁལ་གཅིག་བཀལ་ཏེ་མདོ་སྨད་ཨན་ཆུང་གནམ་རྫོང་། དན་ཏིག་ཏུ་བྲོས་ཏེ་སྒོམ་ཞིང་ཡོད་པ་ལ།
ལས་དང་སྐལ་བར་ལྡན་པའི་བླ་ཆེན་པོས་མཇལ་བས། དེ་ནས་གཙང་གི་མཁན་པོ་བྱས། གཡོས་སློབ་དཔོན་བྱས་ཏེ་དགེ་ཚུལ་དུ་བསྒྲུབས་སོ།།དེ་སྐད་ཐོས་ནས་དབུས་གཙང་ནས་ཀླུ་མེས་ལ་སོགས་པ་མི་བཅུས་སྡོམ་པ་ལེན་པ་ལ་ཕྱིན་ནས་དབུས་གཙང་དུ་སླེབས།
ཆོས་བཞི་རྣམས་སོ་སོར་བཟུང་། གཙུག་ལག་ཁང་མང་པོ་བཞེངས། བོད་ཕྲུག་བློ་རྣོ་བ་

མང་པོ་རབ་ཏུ་བྱུང་། དབའ་རག་ལ་སོགས་པ་སྡེ་པ་སོ་སོར་གྱེས་པ་མང་པོ་ཡོད་དེ། འདི་རྣམས་ཀྱི་ཚུལ་བོད་ཀྱི་ཡིག་ཚང་རྙིང་པ་དང་།སྔོན་གྱི་མཁས་པ་རྣམས་ཀྱིས་བྱས་པའི་བསྟན་བཅོས་དང་། ཁྱད་པར་དུ་བོད་ཀྱི་པཎྜི་ཏ་ཆེན་པོ་ཐམས་ཅད་མཁྱེན་པ་བུ་སྟོན་རིན་པོ་ཆེས་མཛད་པའི་ཆོས་འབྱུང་ཆེན་མོ་ལས་ཤེས་པར་བྱའོ།
།འདི་ལ་སྔ་རབས་པ་རྣམས་ཀྱིས་བསྟན་པ་བར་དར་ཞེས་གྲགས་ཀྱང་། གླང་དར་མས་བསྟན་པ་བསྣུབས་པའི་རྗེས་སུ་དབུས་གཙང་དུ་བསྟན་པ་ཡེ་མེད་པར་ལོ་བདུན་ཅུ་རྩ་གཅིག་བྱུང་བས།
སྔ་ཕྱི་གཉིས་སུ་འབྱེད་ཀྱི། གསུམ་དུ་འབྱེད་པ་མི་འཐད་ཅེས་བདག་གི་བླ་མ་ཐམས་ཅདམཁྱེན་པས་གསུངས། དེ་ལྟར་དབུས་གཙང་དུ་གཙུག་ལག་ཁང་དང་།
དགེ་འདུན་གྱི་སྡེ་མང་དུ་འཕེལ་ཀྱང་། བསྟན་པའི་ཕྱག་ལེན་གཙང་མ་མེད་པའི་སྐབས་སུ། ཆོས་རྒྱལ་བྱང་ཆུབ་སེམས་དཔའ་རྣམས་ཀྱི་དབོན་སྲས་ལྷ་བླ་མ་ཁུ་དབོན་གྱིས་ཇོ་བོ་རྗེ་བོད་དུ་སྤྱན་དྲངས་པ་ནས་བཟུང་སྟེ།
བསྟན་པ་གསལ་བར་བྱས་པས།མངའ་རིས་སྟོད་ནས་དར་ཞིང་རྒྱས་པར་མཛད་པ་ཡིན་ལ། དེ་ལའང་ཇོ་བོ་ཆེན་པོའི་རྣམ་ཐར་འཛིན་པ་རྣམས་ལ་བཀའ་གདམས་པར་གྲགས་པ་ལ། དེའི་ལོ་རྒྱུས་བོད་ཀྱི་ཡིག་ཚང་རྙིང་པ་ན་འདི་ལྟར་སྣང་སྟེ།
འཇམ་དཔལ་རྩ་རྒྱུད་ནས་ལུང་བསྟན་པ། ལྷ་བླ་མ་ཡེ་ཤེས་འོད་ཀྱིས་སངས་རྒྱས་ཀྱི་བསྟན་པ་གསལ་བར་བྱེད་པ་ལ་པཎྜི་ཏ་ལ་ཐུག་དགོས་པར་འདུག་དགོངས་ནས།
སྔར་གྱི་འབངས་རྣམས་ཀྱི་ནང་

ནས། དབང་པོ་འབྲིང་ཡར་བཅད་རྣམས་བསགས་ནས་བརྟགས་པ་དང་། རབ་འབྲིང་དགུར་ཕྱེ་བའི་ནང་ནས་འོ་ཙྪ་བ་རིན་ཆེན་བཟང་པོ་དང་། ལེགས་པའི་ཤེས་རབ་ལ་སོགས་པ་དབང་པོ་ཡང་རབབདུན་བྱུང་བ་ལ། གཡོག་བློ་རྣོ་བ་གཉིས་གཉིས་ཏེ་བདུན་གསུམ་ཉི་ཤུ་རྩ་གཅིག་རྒྱ་གར་དུ་བརྫངས།
གཞན་རྣམས་ཀྱིས་ཕན་མ་ཐོགས་ཀྱང་། ལོ་ཙྪ་བ་རིན་ཆེན་བཟང་པོ་དང་། ལེགས་པའི་ཤེས་རབ་གཉིས་པོས་སྡེ་སྣོད་ཀྱི་དེ་ཁོ་ན་ཉིད་རྟོགས་ཤིང་།
ལོ་ཙྪ་བསླབས་ནས་བོད་དུ་བྱོན། ལྷ་བླ་མ་ཡེ་ཤེས་འོད་ཀྱི་ཐེ་ཚོམ་མ་ལུས་པར་བསལ། གསང་སྔགས་ཀྱི་ཆོས་མང་པོ་བསྒྱུར་བས་གསང་སྔགས་གསར་མར་གྲགས། ལྷ་བླ་མའི་ཞལ་ནས་བོད་ལ་ཕན་ཐོགས་ངོས་ཤེས་པའི་པཎྜི་ཏ་སུ་འདུག་ཅེས་དྲིས་པས།
ལོ་ཙྪ་བ་རིན་ཆེན་བཟང་པོ་དང་ལེགས་པའི་ཤེས་རབ་ཀྱི་ཞལ་ནས་ཤྲའི་ཀ་མ་ལ་ཤི་ལའི་གཙུག་ལག་ཁང་ན། ཟ་ཧོར་གྱི་རྒྱལ་པོ་དགེ་བའི་དཔལ་ལས་ཐར་པར་གཤེགས་པ།ནང་པ་སངས་རྒྱས་པ་ཐམས་ཅད་ཀྱི་གཙུག་གི་ནོར་བུར་གྱུར་པ་དཔལ་མར་མེ་མཛད་ཡེ་ཤེས་བྱ་བ་གཅིག་གདའ་ཞེས་སྙན་དུ་གསོལ་བས།ཤིན་ཏུ་དད་ནས་དགྱེས་ཤིང་།
པཎྜི་ཏ་དེ་ཅི་ནས་གདན་འདྲེན་དགོས་ཏེ། རྒྱ་བརྩོན་འགྲུསསེང་གེ་བྱ་བ།
གཙང་སྟག་ཚལ་བ་གཅིག་ཡོད་པ་དེ་ལ་གསེར་མང་པོ་བསྐུར་ནས་འཁོར་བརྒྱ་ཙམ་དང་བཅས་ཏེ། རྒྱ་གར་དུ་ཇོ་བོ་གདན་འདྲེན་དུ་བཏང་བས། དེའི་རེས་ལགདན་མ་འདྲོངས་པར་ལོ་ཙྪ་བས་ལོག་ནས། ལྷ་བླ་མས་སྐུར་

བའི་གསེར་རྣམས་ཕྱག་ཏུ་ཕུལ། གདན་མ་འདྲོངས་པའི་རྒྱུ་མཚན་སྙན་དུ་གསོལ་ནས། ཁོང་རང་ཇོ་བོ་ལ་ཆོས་ཞུ་བ་ལ་རྒྱ་གར་དུ་ལོགདེལི་ཟླ་ལ་ནག་ཚོ་ཚུལ་ཁྲིམས་རྒྱལ་བ་ཡང་ལོ་ཙྪ་སློབ་པ་དང་མངོན་པ་ཉན་པ་ལ་བཞུད།
དེའི་དུས་སུ་ལྷ་བླ་མ་ཡེ་ཤེས་འོད་ཀྱིས་རྒྱ་གར་ཐང་ཁོབ་ལ་བྱོན་པས་སོག་པོའི་དམག་གིས་བཟུང་ནས། ཁྱོད་ནང་པ་སངས་རྒྱས་པའི་རྒྱལ་པོར་འདུག་པས། ཕྱི་རོལ་པའི་བསྟན་པ་ལ་ཞུགས་ནུས་ན་གཏོང་།
དེ་ལྟར་མ་ཡིན་ན་གསེར་རྒྱལ་པོ་ཉིད་དང་ལྗིད་མཉམ་གཅིག་དགོས་ཟེར་བ་ལ། སྐུ་ལུས་དང་མཉམ་པའི་གསེར་རྙེད་པའི་སྐབས་སུ། བྷ་བླ་དེའི་གསུང་གིས་སངས་རྒྱས་ཀྱི་བསྟན་པ་ནི་སྲོག་ལས་ཀྱང་ཆེས་ཕངས་ལ།
ད་ང་རྒས་པས་བསྟན་པའི་བྱ་བ་ཡང་ཆེར་མི་ཡོང་བར་འདུག་པས། ཤི་ཡང་སླ་ཡི། ང་བླུ་བའི་གསེར་དེས་མཐུན་གྱིས་ལ། ཇོ་བོ་ཆེན་པོ་རྗེ་བོད་དུ་སྤྱན་དྲོངས།ཇོ་བོ་དངོས་སྤྱན་མ་འདྲོང་ས་ནའང་པཎྜི་ཏ་བསྟན་པ་ལ་ཕན་ཐོགས་པ་གཅིག་གདན་དྲོངས་ལ་སངས་རྒྱས་ཀྱི་བསྟན་པ་རྣམས་དར་བར་གྱིས་ཞེས་པའི་ཞལ་ཆེམས་ལྷ་བླ་མ་བྱང་ཆུབ་འོད་ལ་བསྐུར་ནས།
ལྷ་བླ་མ་ཆེན་པོ་དེ་ཉིད་རྒྱ་གར་ཐང་ཁོབ་ཏུ་སྐུ་གཤེགས་སོ།
།ལྷ་བླ་མ་བྱང་ཆུབ་འོད་དེས་ཀྱང་གསུང་སྒྲུབ་པའི་ཆེད་དུ་ཇོ་བོ་ཆེན་པོ་གདན་འདྲེན་གྱི་མི་གོ་ཆོད་མ་རྙེད་པ་ལ། གུང་ཐང་ལྷས་ཅན་གདོང་བ་ནག་ཚོ་ཚུལ་ཁྲིམས་རྒྱལ་བས་ལོ་ཙྪ་བསླབས་ནས། རྒྱ་གར་ནས་ཚུར་སླེབས་མ་ཁད་དུ།
ལྷ་བླ་མ་བྱང་ཆུབ་འོད་ཀྱིས་བཀའ་ནན་ཆེར་བསྩལ།

གསེར་མང་པོ་བསྐུར་ནས་འོ་སྐོལ་བོད་འདིར་བསྟན་པ་ལ་འཕེལ་འགྲིབ་མང་བར་བྱུང་། ཁྱད་པར་གསང་སྔགས་པ་རྣམས་ཀྱིས་སྔགས་སྒྲ་ཇི་བཞིན་པར་བཟུང་ནས། སྦྱོར་སྒྲོལ་ལ་སོགས་སྤྱོད་རྩིང་མང་དུ་བྱས།བསྟན་པ་འགྲིབ་པ་ལ་ཐུག
སྔར་ཡབ་མེས་ཀྱི་དུས་སུ་གདན་དྲངས་པའི་པཎྜི་ཏ་ཆང་ཆུང་དེ་རྣམས་ཀྱིས་ཀྱང་བསྟན་པ་ལ་ཕན་པ་ཆེར་མ་བྱུང་། ད་ལྷ་བླ་མ་ཆེན་པོ་དེ་ཡང་ཐུགས་དགོངས་རྫོགས་པ་གཅིག་བྱ་དགོས་བསམ་པར་དགོངས་ནས།
ཇོ་བོ་ཆེན་པོ་ཅིས་ཀྱང་གདན་འདྲོངས་པ་གཅིག་བྱེད། འདུལ་བ་འཛིན་པ་ཚུལ་ཁྲིམས་རྒྱལ་བ་ཁྱོད་ལ་ལམ་རྒྱུས་ཀྱང་ཡོད། ལོ་ཙྪ་ཡང་ཤེས་པས། ཇོ་བོ་སྤྱན་འདྲེན་པ་ལ་སོང་། ཅི་ནས་ཀྱང་ཇོ་བོ་སྤྱན་མ་འདྲོངས་ན།
པཎྜི་ཏ་བོད་ལ་ཕན་ཐོགས་པ་གཅིག་གདན་དྲོངས་གསུངས་ནས། ཁོང་གི་གཡོག་ཏུ་ཨན་སྟོན། ཀན་སྟོན། རྒྱ་སྟོན་བྱ་བ་གསུམ་དང་།འཕྲལ་སྐད་ཤེས་པའི་མི་གཅིག་ཏེ། དཔོན་གཡོག་ལྔ་ལ་གསེར་ཚད་མེད་བསྐུར་ནས་བརྫངས།
ཤྲའི་ཀ་མ་ལ་ཤི་ལའི་གཙུག་ལག་ཁང་དུ་ཕྱགས་ཕེབས། རྒྱ་བརྩོན་འགྲུས་སེང་གེ་ལ་ལྷ་བླ་མའི་གསུང་འཕྲིན་རྣམས་བསྒྱུར། ཇོ་བོ་སྤྱན་མ་འདྲོངས་ན། གཞན་པཎྜི་ཏ་ཇི་ལྟ་བུ་ཡོད་ཅེས་གྲོས་བྱས་པས།
རྒྱ་བརྩོན་འགྲུས་སེང་གེའི་ཞལ་ནས།པཎྜི་ཏ་དག་འདི་ལྟ་བུ་མང་པོ་ཡོད་དེ། དེ་རྣམས་ཀྱིས་བོད་ལ་ཕན་ཐོགས་པ་དཀའ་བར་འདུག ད་དུང་ཇོ་བོ་རང་སྦྱན་འདྲེན་པ་ཡིན་པས་འདི་ལྟར་གྱིས་ཤིག་ཟེར།
ཅེས་ཞལ་ལྟ་ཞིབ་ཏུ་བྱོན་ནས། རྒྱ་

བརྩོན་འགྲུས་སེང་གེས་གྲོས་བྱས། ཇོ་བོ་ཆེན་པོའི་དྲུང་དུ་གསེར་གྱི་མཎྜལ་གྱི་དཀྱིལ་དུ་ལྷ་བླ་མས་བསྐུར་བའི་གསེར་ལིང་པ་ཆེན་པོ་དེ་བཞག གཞན་རྣམས་ཚོམ་བུའི་ཚུལ་དུ་བཀོད་དེ་ཕུལ་ནས། བོད་ཀྱི་ཆོས་རྒྱལ་རྣམས་ཀྱི་རྒྱུ་མཚན།
རྟིང་ལ་གླང་དར་མས་བསྟན་པ་བསྣུབས་ཚུལ། ལྷ་བླ་མ་ཁུ་དབོན་གྱི་དཀའ་སྤྱད་མཛད་ལུགས་རྣམས་སྙན་དུ་གསོལ་ནས། ད་ལན་ན་ནིང་སྐད་མི་གསུང་བར།ཅིས་ཀྱང་འབྱོན་པར་ཞུ་ཞེས་གསོལ་བ་བཏབ་པས།
ཇོ་བོ་ཆེན་པོའི་ཞལ་ནས་བོད་ཀྱི་ཆོས་རྒྱལ་མེས་དབོན་གསུམ་པོ་དེ་ནམ་ཡང་བྱང་ཆུབ་སེམས་པའི་སྤྲུལ་པ་ཡིན་ཏེ། ཇོ་བོ་ལྷ་བླ་མ་ཁུ་དབོན་དེ་ཀུན་ཡང་བྱང་ཆུབ་སེམས་པ་ཆེན་པོ་ཡིན་པར་འདུག
བྱང་ཆུབ་སེམས་པའི་བཀའ་བཅག་དུ་མི་རུང་བ་ཡིན། རྒྱལ་པོ་དེ་ལ་ང་ངོ་ཡང་གནོང་བར་ཡོད། ངའི་དྲིན་ལ་ཁོང་གི་མི་ནོར་མང་པོ་ཡང་ཆུད་ཟོས་ལ་སོང་། བོད་རྣམས་སྙིང་ཡང་རྗེ་བར་འདུག ངས་བརྟག་པ་གཅིག་བྱའི་གསུང་ནས་རྗེ་བཙུན་མ་སྒྲོལ་མ་ལ་གསོལ་བ་བཏབ་པས།
བོད་དུ་བྱོན་ན་བསྟན་པ་ལ་ཕན་ཐོགས་ཤིང་། རྒྱལ་པོ་བྱང་ཆུབ་སེམས་པའི་ཐུགས་དགོངས་པར་ལུང་བསྟན་ནས། རིམ་གྱིས་བོད་དུ་བྱོན་ནས།མཐོ་ལྡིང་གི་གཙུག་ལག་ཁང་དུ་ཕྱགས་ཕེབས།
ལྷ་བླ་མ་བྱང་ཆུབ་འོད་དང་མཇལ། ཐུགས་ཐེ་ཚོམ་གྱི་དྲ་བ་མ་ལུས་པར་བཅད། བྱང་ཆུབ་ལམ་གྱི་སྒྲོན་མེ་ལ་སོགས་པའི་བསྟན་བཅོས་མང་པོ་ཡང་མཛད།དེའི་དུས་སུ་དགེ་བའི་བཤེས་གཉེན་མཁས་པ་མང་པོས་ཀྱང་མངའ་

རིས་སུ་བསྙེགས་ཏེ་བྱོན། ཐེ་ཚོམ་མ་ལུས་པར་བསལ། སངས་རྒྱས་ཀྱི་བསྟན་པ་གསལ་བར་མཛད་དོ། །དེའི་དུས་སུ་རྒྱ་གར་གྱི་ཡུལ་ན་ཇོ་བོ་ཙམ་གྱི་པཎྜི་ཏ་ཡང་གསེར་ལ་བལྟས་ནས་བོད་དུ་བཞུད།བོད་བ་ལང་ལྟ་བུའི་ནང་ན་ཆོས་ཐམས་ཅད་སྟོང་པ་ཉིད་ཡིན་ཟེར་གྱིན་འདུག
ལོ་བྱ་བའི་གྲགས་པ་ངན་པ་བསལ་བའི་ཕྱིར་རྒྱ་གར་དུ་བཟློག་དགོངས་ཤིང་། རྒྱ་བརྩོན་འགྲུས་སེང་གེས་ཁོང་རང་གི་བླ་མ་གཉིས་པ་གནས་བརྟན་རད་ཎ་ཨ་ཀ་ར་ལ།
ཇོ་བོ་ལོ་གསུམ་ན་རྒྱ་གར་དུ་སྐྱེལ་བར་ཁས་བླངས་པས་ཀྱང་རྐྱེན་བྱས། སླར་རྒྱ་གར་དུ་གཤེགས་པར་དགོངས་པའི་དུས་སུ། དགེ་བཤེས་སྟོན་པ་ཞེས་མཚན་ཡོངས་སུ་གྲགས་པའི་སྐྱེས་བུ་དམ་པ་སྐུ་སྐྱེ་བ་བྱང་ཕྱོགས་སུ་བཞེས་ཏེ།འཁྲུངས་ཡུལ་གནམ་གྱི་བྱེ་མ་ལུང་པ།
གདུང་རུས་འབྲོམ། དེའི་ནང་ནས་སྦུ། དེའི་ནང་ནས་ཡང་བཞེར། ཡབ་སྟག་གསུམ་ཀུན་ཤེ་བྱ་བའི་སྲས་སུ་འཁྲུངས་ཏེ། ཀླུ་མེས་ཀྱི་ཀ་བ་བཞི་ནང་ནས་ཞང་སྣ་ནམ་རྡོ་རྗེ་དབང་ཕྱུག་ལ་དགེ་བསྙེན་གྱི་ལྡོམ་པ་ནོས་ཤིང་།
འགྲུལ་གྱི་མཁན་པོ་སེ་བཙུན་དབང་ཕྱུག་གཞོན་ནུ་ལ་སོགས་པ་སྟེན་ནས་རྒྱུད་སྦྱངས་པའི་གང་ཟག་དམ་པ་དེས་ལྷ་བླ་མས་ཇོ་བོ་སྤྱན་དྲངས་ནས་མངའ་རིས་སྟོད་ན་ཕེབས་འདུག་ཅེས་ཐོས་པས།
སྙེད་པར་དཀའ་བའི་མི་ལུས་ཐོབ་པའི་སྐབས་འདིར་ཆོས་གཤའ་མ་གཅིག་བྱེད་དགོས།དེ་ལ་རྒྱ་གར་གྱི་པཎྜི་ཏ་གཅིག་དང་མཇལ་དགོས་པར་དགོངས་ནས།མངའ་རིས་སུ་བསྙེགས་ཏེ་བྱོན།
ཇོ་བོ་ཆེན་པོ་ཞག་གསུམ་ན་རྒྱ་གར་

དུ་འདེགས་པ་ལ་སླེབས་ཏེ། ཐོག་མར་ཇོ་བོ་དང་དགེ་བཤེས་སྟོན་པ་སྤུ་རངས་སུ་མཇལ། རྗེ་བཙུན་མ་སྒྲོལ་མས་ལུང་བསྟན་ནས།མཇལ་མ་ཐག་ཏུ་དབུ་ཐོག་ཏུ་བུམ་པ་བཞག་ནས་བྱིན་གྱིས་བརླབས།དེའི་དུས་སུ་དགེ་བཤེས་སྟོན་པས་ཇོ་བོ་དབུས་གཙང་དུ་གདན་འདྲེན་པའི་ཞུ་བ་ཕུལ་བས།
གྲགས་པ་ངན་པ་སྤང་བའི་ཕྱིར། རྒྱ་གར་དུ་འགྲོ་གསུང་བ་ལ། དགེ་བཤེས་སྟོན་པས་ལྷ་ས་དང་བསམ་ཡས་སོགས་ཀྱི་རྒྱུ་མཚན་མང་དུ་བསྙད།
ཇོ་བོ་ཡང་ཤིན་ཏུ་དགྱེས་ནས། དགེ་བཤེས་སྟོན་པར་དབུས་གཙང་དུ་འབྱོན་པར་ཞལ་གྱིས་བཞེས་ནས་བྱོན་པ་ཡིན་ཏེ། རྒྱུ་མཚན་འདིས་དགེ་བཤེས་སྟོན་པ་བོད་ལ་ལྷག་པར་བཀའ་དྲིན་ཆེ་བ་ཡིན་ནོ། །དེ་ནས་ཇོ་བོ་བོད་དུ་བྱོན་ནས་སློབ་མ་མང་དུ་མངའ་ཡང་།
སྲས་ཀྱི་ཐུ་བོ་ཁུ་རྔོག་འབྲོམ་གསུམ། དེའི་ནང་ནས་བཀའ་གདམས་ཀྱི་མེས་པོ་འབྲོམ་སྟོན་པ་རྒྱལ་བའི་འབྱུང་གནས་དེས་སྤུ་རངས་སུ་ཇོ་བོ་དང་མཇལ་ནས་ལུས་དང་གྲིབ་མའི་ཚུལ་དུ་འབྲལ་བ་མེད་པར་སྟེན་ཞིང་།
མཉེས་པ་རྣམ་པ་གསུམ་གྱིས་མཉེས་པར་མཛད། དེ་ནས་ཇོ་བོ་ཆེན་པོ་རྗེ་དངོས་ཀྱིས། འདུལ་བའི་གདུལ་བྱ་རྣམས་སྨིན་ཚར་ནས། མགོན་པོ་མྱ་ངན་ལ་འདའ་ཁར།ནག་ཚོ་ཚུལ་ཁྲིམས་རྒྱལ་བ་ནི་རྒྱ་གར་དུ་བཞུད་པའི་སྐབས་སུ།
དགེ་བཤེས་སྟོན་པ་ལ་ཞལ་ཆེམས་གསུངས་པ་ནི། ད་ནི་གུང་ཐང་པ་ནི་ཡར་ལ་སོང་། །ཨ་མེས་དམ་པ་རྒྱ་གར་ཡུལ་དུ་ཆས། །ཞུ་རྔོག་ལ་སོགས་ཆེ་བ་རང་སར་སྐྱོང་།
།ཁྱོད་ཀྱི་དྲུང་ན་ཁོ་བོ་དགོང་ཉིན་ཙམ།།

ཡིན་མིན་ཀུན་གྱི་མགོ་ལྡོག་འབྱེད་པའི་དུས། །སྙིང་པོ་ཐམས་ཅད་གཅིག་ཏུ་འགྲིལ་བའི་དུས། །ཐོས་བསམ་སྒོམ་གསུམ་གཅིག་ཏུ་སྤྲུག་པའི་དུས། །འབྲོམ་རྗེ་ཐུབ་པའི་བསྟན་པ་ལྔ་སྟོང་གནས། །འོན་ཀྱང་བོད་དུ་ཆོས་སྤྱོད་ཇི་ལྟར་དར།
།བདག་གི་བསྟན་པ་དཀྲོང་སྐྱེད་བྱས་པ་ཡིན། །ད་ནི་ལེགས་པར་བཞི་བཞེངས་ཚར་བ་ཡིན།།ཆོས་འདི་ལེགས་པར་སྐྱོངས་ཤིག་རྒྱལ་བ་འབྲོམ། །མཐའ་རྒྱ་བྱང་ནས་སྐྱེད་གཅིག་སྙིང་སྟོབས་ཅན།
།ཕོ་རུས་རྣམ་ཐར་ཟུང་གཅིག་ཁྲེལ་གཞུང་ཅན། །ཕ་གཅིག་བུ་གཅིག་ཡིན་ནོ་སྙིང་ལ་སོམས། །གུང་ཐང་བ་ནི་བླ་མ་གཉིས་པ་ཚོལ། །འབྲོམ་རྗེ་ཁྱོད་ནི་ཁོ་བོ་གཅིག་པུ་སེམས། །སྦྲུལ་གྱི་ལྤགས་པ་རྗེས་ཀྱང་སྦྲུལ་མི་རྗེ།
།ཁོ་བོ་ཤི་ཚུལ་བསྟན་ཀྱང་ཨ་ཏི་ཤ། །བདག་གི་བསྟན་པ་འདི་ནི་ཁྱོད་ལ་གཏད། །ལོ་འཁོར་གཅིག་གི་བར་དུ་བྱང་ཕྱོགས་སུ། །ཆོས་ཀྱི་ཆར་པ་ཕབ་ལ་གཞན་དོན་མཛོད། །དེ་ནས་ཁྱོད་ཀྱི་ཡོན་ཏན་མ་ལུས་པ།
།གང་ཟག་གཅིག་གིས་བླང་བར་མི་ནུས་ཀྱིས། །ལས་ཆེན་བརྒྱ་བཅུ་སྐོས་ལ་མཐའ་རྒྱ་སྐྱེད། །གཙོ་བོ་སྤྲུལ་པའི་སྐུ་མཆེད་གསུམ་པོ་ལ། །གཞུང་དང་གདམས་ངག་ཐུན་མོང་གསུམ་བྱིན་ལ།
།ལྷག་ཆད་མེད་པར་རང་གི་གདན་ས་གཏོད། །གནས་ཀྱི་གདན་སར་ཨ་མེས་ཆེན་པོ་སྐོས། །དེ་ནས་ཞེན་ཅིང་ཆགས་པ་མི་བྱེད་པར། །དགའ་ལྡན་གནས་སུ་བདག་གི་དྲུང་དུ་ཤོག་ཅེས་དགེ་བཤེས་སྟོན་པ་བསྟན་པའི་བདག་པོར་བྱིན་གྱིས་བརླབས་ཤིང་།
།གདན་ས་སྐུ་མཆེད་རིན་པོ་ཆེ་གསུམ་དང་

བཅས་པ་ལུང་བསྟན། གཞན་ཡང་ཐུགས་དམ་གྱི་ལྷ་རྟེན། རྣལ་འབྱོར་པ་བཞིས་གཙོ་མཛད། འཁོར་ཐམས་ཅད་དང་བཅས་པ་དགེ་བཤེས་སྟོན་པ་ལ་གཏད། ཞལ་ཏ་ཐེམས་དང་བཅས་པ་མཛད་ནས་ས་ཕོ་རྟའི་ལོ་དབྱུག་གུ་ཟླ་བའི་ཚེས་ཉི་ཤུ་ལ་མགོན་པོ་ཨ་ཏི་ཤ་དེ་ཉིད་སྙེ་ཐང་དུ་མྱ་ངན་ལས་འདས་སོ།
།ས་མོ་ལུག་གི་ལོ་ལ་ཕྱིའི་རྟེན་དང་དངུལ་གདུགས་ཅན་ཐམས་ཅད་ཚར་བ་མཛད། དེ་ནས་དགེ་བཤེས་སྟོན་པ་རང་གི་འཁྲུངས་ཡུལ་གནམ་ངོས་ལ་རིམ་གྱིས་བྱོན་ཏེ།
ཕྲེང་ཁ་བེར་ཆུང་བྱ་བས་གདན་དྲངས་ནས། བྱང་རྭ་སྒྲེང་དུ་བྱོན་ཏེ་གཟིགས་པས། རྒྱབ་ན་བྲག་རྡོ་འདྲ་བ། མདུན་ན་མཚོ་གཡུ་རུང་འཁྱིལ་པ་འདྲ་བ། གཡས་གཡོན་གྱི་རི་ལ་རྒྱལ་སྲིད་རིན་པོ་ཆེ་སྣ་བདུན་ལ་སོགས་པའི་ཡོན་ཏན་དུ་མ་འདུག་པས།
ལུང་བསྟན་པའི་གནས་དེ་ཡིན་པར་མཁྱེན་ནས། དེ་ནུབ་སེང་གེ་བྲག་ཁུང་དུ་རྨི་ལམ་བརྟགས་པས། དབུ་རྩེ་རྙིང་མའི་ཤུལ་དེ་ནས་མཆོད་རྟེན་གཅིག་འདུག་པ་ལས་འོད་འཕྲོས་པའི་སྣ་ལ་གཙུག་ལག་ཁང་གན་ཇི་ར་ལྷག་གེ་བ་ད་ལྟ་ཇི་ལྟར་ཡོད་པ་བཞིན་དུ་གྱུར་ཡང་དེ་རྣམས་ལས་འོད་འཕྲོས་པས་བོད་ཁམས་གསལ་བར་བྱས་པ་གཅིག་རྨིས་པས།
གསེར་གྱི་མཆོད་རྟེན་འདུག་པའི་ས་དེར།
ལྕགས་མོ་བྱའི་ལོ་ས་ག་ཟླ་བའི་ཚེས་གཅིག་ལ་གཙུག་ལག་ཁང་ཀ་གཉིས་མ་རྨང་བཏིང་ནས་བཞེངས་ཏེ། རྭ་སྒྲེང་གི་དགོན་པ་འོག་མར་གྲགས་པ་བཏབ། དགེ་བཤེས་སྟོན་པས་ལོ་དགུར་གདན་སའི་མངའ་བདག་མཛད་དེ།
དགུང་ལོ་དྲུག་ཅུ་བཞེས་

པ་ལ་རྭ་སྒྲེང་དུ་སྐུ་གཤེགས། དེའི་རྗེས་ལ་རྣལ་འབྱོར་པ་ཆེན་པོས་གདན་ས་ལོ་ཕྱེད་དང་བཅུ་བཞི་བཟུང་ནས་དྲུག་ཅུ་རྩ་གསུམ་ལ་སྐུ་གཤེགས། དེའི་རྗེས་སུ་རྣལ་འབྱོར་གྱི་དབང་ཕྱུག་དགོན་པ་བས་གདན་ས་བཟུང་།
རྭ་སྒྲེང་གི་དགོན་པ་གོང་མ་བཏབ། རིན་པོ་ཆེ་སྣེ་ཟུར་བ་ལ་སོགས་སྨིན་པར་མཛད་དོ། །དེ་ནས་དགེ་བཤེས་སྟོན་པའི་སློབ་མ་སྐུ་མཆེད་རིན་པོ་ཆེ་གསུམ་ནི། ཕུ་ཆུང་བ་གཞོན་ནུ་རྒྱལ་མཚན། པོ་ཏོ་བ་རིན་ཆེན་གསལ།
སྤྱན་སྔ་བ་ཚུལ་ཁྲིམས་འབར་ཏེ། ཁམ་པ་ལུང་པ་ཤཱཀྱ་ཡོན་ཏན་དང་བཞིར་ཡང་གྲགས།ཕུ་ཆུང་བས་སློབ་མ་ལ་རྟེན། པོ་ཏོ་བས་སློབ་མ་ཉིས་སྟོང་དང་བརྒྱད་བརྒྱ་ཙམ་འདུས། རྭ་སྒྲེང་གིའང་གདན་ས་ལོ་གསུམ་བཟུང་།
དེའི་རྗེས་སུ་རྣལ་འབྱོར་ཤེས་རྡོར་གྱིས་གདན་ས་མཛད་པ་ཡིན་ནོ། །བར་སྐབས་འདིར་གདན་ས་ཇི་ལྟར་བྱོན་པ་མ་ཏོགས། རྟིང་ལ་འོད་འཇོ་བས་རྭ་སྒྲེང་བཟུང་། མཁན་པོ་གུར་སྟོན་བསྐོས།
དེའི་རྗེས་སུ་གདན་ས་མ་ནོན་པར་སུ་བསྐོས་ཀྱང་ཡུན་རིང་མ་ཐུབ། དེའི་དུས་སུ་མཁན་པོ་རྨ་སྟོན་བྱ་བ་ལྷ་འགྲོ་བའི་མགོན་པོའི་སློབ་མ་གཅིག་ཀླུང་ཤོད་མཁར་ཐོག་ན་བཞུགས་པ་ལ། རྭ་སྒྲེང་དཔོན་གནས་ཀྱིས་རྭ་སྒྲེང་གི་གདན་ས་ལ་སྤྱན་འདྲེན་དུ་བྱུང་བ་འགྲོ་མ་ནུས་པར།
ལྷ་འགྲོ་བ་མགོན་གྱི་དྲུང་དུ་ཞུས་པས། ཁྱོད་རྭ་སྒྲེང་གི་གདན་ས་ལ་འགྲོ་བ་ལ་ངོ་ཚ་མི་དགོས། ངས་འདི་ནས་སྦྱིན་གྱིས་རློབ་པ་ཡིན་པས།
ཁྱོད་རང་ཆོས་འཆད་པ་དང་གཏམ་གཏོང་བ་མན་པ་ཅི་ཡང་བྱ་མི་དགོས།

གདན་ས་གནོན་པ་ལ་རྟེན། འདི་རྣམས་ཁྱེར་གསུངས་ནས།བྱང་ཆུབ་ཆེན་པོའི་ཤིང་ལྷ་གཅིག པད་སྤུངས་ཆུང་ངུ་གཅིག ཏྲག་ཤད་ཀྱི་ཐང་ཁ་ཁྲུ་གང་པ་གཅིག་རྣམས་གནང་ནས། འདི་རྣམས་དང་མ་བྲལ་བ་གྱིས་གསུངས། དེ་རྣམས་གདན་དྲངས་ནས་ཕྱིན་པས།
གདན་ས་ནོན་ཅིང་། ཕྲིན་ལས་དར་རྒྱས་ཆེ། སྐུ་ཚེ་མཐར་ཕྱིན། གདན་ས་ལོ་མང་དུ་མཛད་ནས། ཟུར་དུ་ཐུགས་དམ་ལ་བཞུགས། གདན་སར་མཁན་པོ་ཤེས་རྡོར་བསྐོས། ཁོང་པས་ཀྱང་རྟེན་གསུམ་པོ་དང་མ་བྲལ་བར་མཛད་པས་སྐུ་ཚེ་མཐར་ཕྱིན།ཡོན་ཏན་ཕུན་སུམ་ཚོགས་པ་མངའ་བས།
མཁན་པོ་ཐམས་ཅད་མཁྱེན་པར་གྲགས། གདན་ས་ལོ་མང་དུ་མཛད་པའི་རྗེས་སུ་ཟུར་དུ་བཞུགས་ནས། མཁན་པོ་འདུལ་བ་འཛིན་པ་ལ་གདན་ས་གཏད།མཁས་པ་ཆེན་པོས་བསྟན་པའི་བྱ་བ་ཡུན་རིང་དུ་མཛད་ནས།
མཁན་པོའི་ངང་ནས་སྐུ་གཤེགས། དེའི་རྗེས་སུ་མཁན་པོ་འཇམ་དབྱངས་པས་རྭ་སྒྲེང་གི་གདན་ས་ལོ་མང་དུ་མཛད་ནས། ད་ལྟའང་ཟུར་ན་བཞུགས་སོ།
།ལྷ་འགྲོ་བ་མགོན་གྱིས་གནང་བའི་རྟེན་གསུམ་པོ་འདི།ད་ལྟའང་རྭ་སྒྲེང་གི་གདན་ས་སུ་བྱེད་ཀྱིས་འབྲལ་མེད་དུ་འཆང་གིན་ཡོད། ཡང་པོ་ཏོ་བ་ཆེན་པོ་ལ། ཐུགས་ཀྱི་བུ་ཆེན་བརྒྱད་དུ་གྲགས་པ་ནི།
གཙང་དུ་རམ་དིང་མ་བ་དང་སྣང་གྲེ་ལྷས་པ་གཉིས།གཉལ་ན་གླང་གཉོས་གཉིས་སུ་གྲགས་པ་ནི་གླང་བྱ་ར་བ་དང་གཉོས་བྲ་གོར་བ། དོལ་ནས་བྷེ་མོན་བུ་ཆུང་བ། རོག་དམར་ཞུར་བ་གཉིས།

ཁམས་སུ་བྱ་ཕག་གཉིས་སོ། །དབུར་སྟོད་ནས་ཞང་ཤ་ར་བ་ཡོན་ཏན་གྲགས གླང་རི་ཐང་པ་ཡོན་ཏན་སེང་གེ་གཉིས་ལ་དབུས་ཀྱི་ཉི་ཟླ་ཟུང་གཅིག་ཏུ་གྲགས། གླང་རི་ཐང་པའི་སློབ་མ་ཤ་བོ་སྒང་པ་ནས་གླང་ཐང་ཞང་། དགེ་བཤེས་གཉན།
སློབ་དཔོན་སྒོམ་པ།དགེ་བཤེས་འགར་བ། སློབ་དཔོན་གཙང་པ། དེ་ནས་གླང་ཐང་།རྒྱུ་མའི་སངས་རྒྱས། དབོན་སྟོན་ལ་ཕུལ། གླང་ཐང་ཞང་གི་སློབ་མ་ཆོས་རྗེ་ཕག་མོ་གྲུ་པ་ཡང་ཡིན། ཞང་ཤ་ར་བ་ལ་གྲྭ་པ་སུམ་སྟོང་དྲུག་བརྒྱ་ཁ་ཡང་ཙམ་བྱུང་བའི་ནང་ནས་བཀའ་བབས་བཞིར་གྲགས་པ་ནི།བྱང་ཆུབ་སེམས་ཀྱི་བཀའ་བབས་བྱ་འཆད་ཁ་བ།
རྣམ་ཐར་གྱི་བཀའ་བབས་ཉི་མ་འདུལ་འཛིན། ལོངས་སྤྱོད་ཀྱི་བཀའ་བབས་རྣལ་འབོར་ཤེས་རྡོར།
འདིས་གདན་ས་ལོ་གསུམ་མཛད་། གཞུང་བཤད་ཀྱི་བཀའ་བབས་དམ་པ་སྟབས་ཁ་བ་དང་བཞི། སྣར་ཐང་པ་ཆོས་ལུང་སྐུ་གཤེགས་པ་དང་ལྔ་ཡིན། སྔར་གྱི་སྟབས་ཁ་བས་འོད་འཇོ། ཁྲ་ཕུ། སྟབས་ཁ་དང་གསུམ་བཏབ་ནས་འོད་འཇོ་རོང་སྟོན་ཁའོ་ཆོས་བསྐྱངས།
ཁྲ་ཕུ་མཉམ་མེད་འདུལ་བ་འཛིན་པས་བསྐྱངས། འདིའི་རིང་ལ་བཀའ་དམས་ཀྱི་ཐུས་ཆེན་བརྒྱད་ལ་སོགས་པ་ཆོས་ཁྲིམས་ཆེན་མོ་རྣམས་མཛད། བྱང་ཆུབ་སེམས་ཀྱི་བཀའ་བབས་བྱ་འཆད་ཁ་བ་ནི་འཁྲུངས་ཡུལ་ལོ་རོ།
གདུང་རུས་བྱ་ཡིན། སྐུ་ན་གཞོན་པའི་དུས་སུ། ལོ་རོ་རས་ཆུང་པའི་སློབ་མ་ཡིན་པ་ལ། ལོ་རོ་ཞིང་གསར་དུ་རྩེ་བེར་བྱ་བ་ལ་མཁན་པོ་ཞུས།

སློབ་དཔོན་དགས་པོ་གཙང་འདུལ་ལ་ཞུས་ཏེ་རབ་ཏུ་བྱུང་། མཚན་ཡེ་ཤེས་རྡོ་རྗེར་བཏགས། གཉལ་དུ་ངོ་རྗེ་བཙན་པོ་རའི་ཆོས་འཁོར་གཅིག་གི་སར་རས་ཆུང་པའི་ཕྱི་ལ་བྱོན་པས། ཆོས་འཁོར་གྱི་གྲལ་མགོ་ལ། རྔོག་ལོ་ལ་སོགས་སྡེ་སྣོད་འཛིན་པ་མང་པོས་གྲུབ་མཐའི་རྣམ་དབྱེ་འབྱེད་པ་གཟིགས་པས་ཐུགས་མོས་ཤིང་།
ཆོས་ཚོལ་བ་ལ་བྱོན།གཡེ་ཆུང་གི་སྦྲེ་དགོན་པ་ན་སྤྱན་མངའ་རིན་པོ་ཆེའི་སློབ་མ་དགེ་བཤེས་སྦྲེ་པ་ཆེན་པོ་བཞུགས་པ་དང་མཇལ།
བསྙེན་རྫོགས་ཀྱི་མཁན་པོ་ཞུས་པས། དགེ་བཤེས་སྦྲེ་པ་ཆེན་པོ་མཁན་པོ་མི་བྱེད་པའི་དམ་བཅའ་བྱས་ནས་མ་གནང་། དེ་དུས་ཇོ་དན་ཚ་རོང་པ་དང་།དགས་པོ་གཙང་འདུལ་བ། སྦྲེ་པ་ཆེན་པོའི་སར་བྱོན་པ་ལ།མཁན་སློབ་ཞུས་ནས་བསྙེན་རྗོགས་མཛད།
དེ་ནས་རིམ་གྱིས་བྱོན་ཏེ། ཤ་མི་ལ་འདུལ་བ་ཉན། དེ་ཙ་ན་ཡར་ལུངས་སུ་ཆོས་འཁོར་གཅིག་གི་སར་བྱོན། དགེ་བའི་བཤེེས་གཉེན་མང་པོ་སྟེན།
ཁྱད་པར་དགེ་བཤེས་ཉང་ལྕགས་ཞིང་པ་ལ་བློ་སྦྱོང་ཚིག་བརྒྱད་མ་གསན་པས་དད་ནས། པོ་ཏོ་བའི་སློབ་མ་དོལ་པ་དང་། ལུགས་སྨད་པ་གཉིས་ལོ་བཞི་སྟེན། དེ་ནས་དགུང་ལོ་སུམ་ཅུ་ལོན་པའི་དུས་སུ་དབུ་རུར་བྱོན།
དགེ་བཤེས་ཆེན་པོ་ཤ་ར་བ་གཞོའི་ཁང་པ་གནས་ན་བཞུགས་པ་དང་མཇལ། ཚོགས་མཆོད་གཅིག་གསན་པས། བློ་སྦྱོང་གི་ཚིག་གསལ་བར་མ་བྱུང་བས། ཐུགས་མ་ཆེས་པར་ཉིན་གཅིག་དགེ་བཤེས་ཆེན་པོ་ཤ་ར་བ་དེ། གྲྭ་པ་ཐམས་ཅད་སྟོན་མོ་ལ་

བཞུད། ཁོང་རང་གཅིག་པུ་མཆོད་རྟེན་ལ་སྐོར་བ་མཛད་ཅིང་འདུག་པའི་དྲུང་དུ་བྱོན། བློ་སྦྱོང་གི་ཚིག་རྣམས་ཞུས་ནས། འདི་ལམ་དུ་ཆའམ་མི་ཆ་རེས་འགའ་སེམས་ལ་ཕན་པ་ཡང་བྱུང་ཞུས་པས།སྟོན་པ་ཡས་ལ་ཕན་མི་ཕན་གྱི་ཁ་ན་མེད།
སངས་རྒྱས་གཅིག་ཐོབ་པར་མི་འདོད་ན་མི་འདོད། འདོད་ཕྱིན་ཆད་ལམ་འདིར་མ་ཞུགས་པར་འཚང་རྒྱ་བ་མི་སྲིད་གསུངས། དེ་ནས་ཐུགས་ཤིན་ཏུ་ཆེས་ཏེ།བྱང་ཆུབ་ཀྱི་སེམས་སྐྱོང་བ་ཁོ་ན་མཛད་ཅིང་།
གཞོར་ལོ་གཉིས་ཙམ་ཞིག་བཞུགས། དེ་ནས་དགྱེ་གོང་དུ་ལོ་དྲུག་ཙམ་བཞུགས་ཀྱི་བར་དང་། ཤ་རར་ཡང་བྱོན་ནས་དགེ་བཤེས་ཆེན་པོ་སྟེན། ཇེན་ལས་སོགས་ས་གནས་ངེས་མེད་ལ་བཞུགས། ནང་དུ་ཐུགས་དམ་གྱི་གཙོ་བོ་བློ་སྦྱོང་ལ་མཛད་ཀྱང་།
བཀའ་ཤིན་ཏུ་དོག་པས་སུས་ཀྱང་རྩད་མ་ཆོད། ཕྱིས་འགྲེ་ཕུར་བཞུགས་པའི་རིང་ལ། ཆོས་འདི་ཚོགས་ཆོས་བཤད་པའི་འོས་མིན། བཏུབ་པ་འགའ་ལ་ལྐོག་ཏུ་བྱེད་བསམ་པ་ཡིན་ཏེ།
སུ་ལ་ཡོང་དང་མི་ཡོང་ངོ་མི་ཤེས་པ་འདུག ཉེ་གནས་ཁྱོད་ལ་མར་ཡོད་ན། ནང་པར་སྒོམ་ཆེན་པ་རྣམས་པ་ཤོར་འདྲེན་ཞིག་གྱིས་ངའི་ཆོས་འདི་ལ་མིང་གཅིག་འདོགས་པའི་མིང་སྟོན་བྱེད་པ་ཡིན་གསུངས་ནས།
དེའི་དུས་སུ་དོན་བདུན་གྱི་ས་བཅད་མཛད་ནས་ཡི་གེར་བཏབ་པས་དོན་བདུན་མར་གྲགས། དེ་རེས་འགྲེ་ཕུ་སྒོམ་ཆེན་སྡིངས་སུ་ཚོགས་ཆོས་སུ་གསུངས། ཚོགས་ཆོས་བྱེད་པའི་སྲོལ་དེ་ནས་བྱུང་། དེའི་རྗེས་སུ་མལ་གྲོར་བྱོན་ནས་འཆད་ཁ་བ་རྙིང་མའི་དགོན་

པ་བཏབ། འགྲོ་དོན་ལོ་བཅུ་གཉིས་སམ་ཡང་ན་ལོ་བདུན་བསྐྱངས།སེ་སྤྱིལ་བུ་བས་ད་ལྟའི་འཆད་ཁ་འདེབས་པའི་ལུང་བསྟན་མཛད་ནས།ཁོང་རང་བྱང་ངུར་མོར་བྱོན། ཐེག་པ་ཆེན་པོ་མཐར་ཐུག་གི་གདམས་ངག་ཐུགས་ཉམས་སུ་བཞེས།
མཐར་ཐུག་གསུམ་གྱི་གདམས་པ་ལ་སོགས་པ་འི་གདམས་ངག་ཀྱང་མཛད། སྐུ་དེ་ཉིད་ཀྱིས་འདུལ་བའི་ཕྲིན་ལས་ཡོངས་སུ་རྫོགས་ནས། ཕྱི་རབས་ཀྱི་གང་ཟག་རྣམས་ལ་ཕན་པའི་དོན་དུ། ཡུལ་དང་གཉེན་བཤེས་རབ་སྤངས་ཏེ།
།འཛིན་ཆགས་མེད་པའི་དགེ་རྩ་བྱས། །བཤེས་གཉེན་བཞུགས་པའི་ས་ཕྱོགས་སུ། །ཐོས་བསམ་སྒོམ་གསུམ་དགེ་རྩ་བྱས། །ད་ནི་ཤི་ཡང་མི་འགྱོད་དོ། །ལྷ་རུ་ཉེ་དུ་མ་མཆོད་ཅིང་། །ཧྲུལ་པོའི་གོས་གྱོན་དམན་ས་བཟུང་།
།སུ་དང་འགྲོགས་ཀྱང་ཡི་དམ་ཕྱུང་། །གྲགས་པ་མ་བསྒྲུབས་ནོར་མ་བསགས། །ད་ནི་ཤི་ཡང་མི་འགྱོད་དོ། །མི་ཆོས་ལྷ་ཆོས་རིས་ཁྲིད་ཀྱང་། །ཡོན་བདག་ལྷ་བཞིན་མཆོད་པ་དང་། །བན་མོའི་བསྙེན་བཀུར་རྣམས་སྤངས་ཏེ།
།དྲང་སྲོང་ཆེན་པོའི་རྣམ་ཐར་སྤྱད། །ད་ནི་ཤི་ཡང་མི་འགྱོད་དོ། །བྱད་བཞིན་ཅན་དང་ནོར་ཅན་ལ། །ཚོགས་སོག་བསྙེན་བཀུར་མ་བྱས་ཤིང་། །འབུན་སྐྱེད་མ་བྱས་ཚོང་མ་བྱས།
།མཁར་ལས་མ་བྱས་གཞིས་མ་བཟུང་། །ད་ནི་ཤི་ཡང་མེ་འགྱོད་དོ། །ཞེས་པ་ལ་སོགས་པ་གསུངས། གནས་དེ་ཉིད་དུ་མྱ་ངན་ལས་འདས་སོ། །ཐུགས་ལྗགས་སྤྱན་ལ་སོགས་རྟེན་ཁྱད་པར་ཅན་མང་པོ་བྱོན། འདི་རྣམས་ལ་འཆད་ལུགས་མི་འདྲ་བ་མང་པོ་

སྣང་ཞིང་། ཁོང་རང་གིས་མཛད་ཟེར་བའི་གྲུབ་པའི་མཐའ་ཆེན་མོའི་དབུ་ན། གྲུབ་མཐའ་རྩད་ཆོད་པའི་སྐབས་ན་གསལ་གློ། །དེའི་སློབ་མ་སེ་སྤྱིལ་བུ་བ་ནི། འཁྲུངས་ཡུལ་གཉལ་སྟོད་དར་མ་སྒང་། གདུང་རུས་སེ།
མཚན་དངོས་ཆོས་ཀྱི་རྒྱལ་མཚན།འདིས་བྱ་འཆད་ཁ་བ་ཆེན་པོ་དང་མཇལ་ནས། ཡུན་རིང་དུ་སྟེན་ཞིང་ཡོན་ཏན་བུམ་པ་གང་བྱོའི་ཚུལ་དུ་ཐུགས་སུ་ཆུད། སྔར་འཆད་ཁ་བ་ཆེན་པོས་ལུང་བསྟན་པ་བཞིན། འཆད་བ་གསར་མ་བཏབ།འཆད་ཁ་བ་ཆེན་པོའི་ནང་རྟེན་ལ་སྐུ་ལྡེར་རིན་པོ་ཆེ་དང་ཕྱི་རྟེན་གྱི་མཆོད་རྟེན་ལ་སོགས་པ་རྣམས་བཞེངས།
ཀླུང་ཤོད་ལ་བྱོན་ནས་སྤྱིལ་བུའི་དགོན་པ་བཏབ། རྣམ་གཡེང་སྤངས་ནས། སྟོད་དུ་མཁར་གོང་ལ་ཁ།
སྨད་དུ་ཉུང་ཞིང་སྒང་དུ་མཚམས་མཐོ་བརྒྱབ་ནས། ལོ་བདུན་གྱི་བར་མཚམས་མི་འདའ་བར་མཛད། ལོ་བདུན་སོང་རྟིང་། བྲག་དཀར་གནས་བརྟན་ལ་སོགས་འཆད་ཁ་རྣམས་ཀྱིས་སྤྱན་དྲངས་ནས། འཆད་ཁར་དགུན་ཆོས་ལ་འབྱོན་པར་ཞལ་གྱིས་བཞེས་ཏེ་བྱོན་པས།
དིང་སང་གི་བར་དུ། དབྱར་གྱི་ཚུལ་འཇུག་སྤྱིལ་པོར་མཛད། དགུན་ཆོས་འཆད་ཁར་གསུང་བའི་སྲོལ་དེ་ནས་བྱུང་། དེ་ལྟ་བུ་བླ་མ་དགེ་བའི་བཤེས་གཉེན་དེས་གདུལ་བྱ་དུ་མ་སྨིན་པར་མཛད་ནས་སྤྱིལ་བུར་བདེ་བར་གཤེགས།
དུང་གཡས་སུ་འཁྱིལ་བ་ལ་སོགས་པ་རྟེན་ངོ་མཚར་ཅན་མང་དུ་བྱོན། བླ་མ་འདི་ལ་སྲས་ཀྱི་ཐུ་བོ་ལྷ་ཆེན་པོ། རྡོ་སའི་རྣལ་འབྱོར་བྱང་སེང་།
རྒྱ་

སྤང་ས་ཐང་བ། ལྷ་དགེ་འདུན་སྒང་བ། ཉན་ལྷ་སྡིང་ས་པ་རྣམས་ཀྱིས་རྡོ་ས། སྤང་ས། དགེ་འདུན་སྒང་ཉན་ལྷ་སྡིངས་རྣམས་བཏབ། ལྷ་ཆེན་པོའི་སྤྱིལ་པོའི་གདན་ས་བཟུང་བ་ཡིན། དེའི་རྣམ་ཐར་ནི། ཡབ་ཇོ་བོ་རྣལ་འབྱོར།
ཡུམ་སྣ་ནམ་ཟ་དཔལ་འདྲེན་གྱི་སྲས་སུ་སྟག་གི་ལོ་ཆོ་འཕྲུལ་ཟླ་བའི་ཚེས་བཅོ་ལྔའི་ཉི་མ་ཤར་བ་དང་དུས་མཚུངས་ལ་ཕོ་བྲང་ཁང་དམར་དུ་སྐུ་འཁྲུངས། དགུང་ལོ་བརྒྱད་ལོན་པའི་དུས་སུ། གུ་རི་བ་ཆེན་པོ་ལ་བསྙེན་གནས་དང་།གཏོར་ཆོག་ལ་སོགས་པའི་ལུང་ཞུས།
དེ་དུས་དགེ་བའི་བཤེས་གཉེན་སྣེ་ཟུར་པའི་མཚན་ཐོས་པ་ཙམ་གྱིས་དད་པ་སྐྱེས། དགུང་ལོ་བཅུ་བཞི་པ་ལ། གུ་རི་བ་ཆེན་པོ་ལ་དགེ་བསྙེན་གྱི་སྡོམ་པ་ནོས་ནས།དགུང་ལོ་བཅོ་ལྔར་རྒྱ་དུར་གྱི་མཁན་པོ་གྲུབ་དཀར་བྱ་སར་གདན་དྲངས་ནས་སློབ་དཔོན་ཞུས།
འཕྱིང་ཕུ་ནས་དགེ་བཤེས་གཙང་པ་ཁྱུང་པོ་སྤྱན་དྲངས་ནས་མཁན་པོ་ཞུས་ཏེ། བྱ་སར་རབ་ཏུ་བྱུང་སྟེ།མཚན་བྱང་ཆུབ་རིན་ཆེན་བྱ་བར་བཏགས།
ཀ་རི་ཀ་ལ་སོགས་པ་གསན། སུམ་བརྒྱ་པ་ཚར་གཉིས་གསན་ནས་མཁྱེན་པས། ལོ་དེ་ཉིད་ལ་སྤུ་གུ་རྡོར་གསུངས། དགེ་བཤེས་བྱ་འཆད་ཁ་བའི་སྐུ་གབ་གཅིག་གཟིགས་པས་ཤིན་ཏུ་དད་ནས།
འདི་ཇི་སྐད་བྱ་བ་ཡིན་བྱས་པས། འཆད་ཁ་བ་བྱ་བ་ཡིན་དེ་འདས་ནས་མེད། གདན་ས་ལ་དགེ་བཤེས་སེ་བྱ་བ་གཅིག་ཡོད་ཟེར། དེའི་རྩར་ཅི་ནས་ཀྱང་འགྲོ་དགོས་སྙམ་པ་ཞིག་བྱུང་གསུངས། དེ་ནས་རིམ་གྱིས་བྱོན་ནས་སེ་

དང་མཇལ། གྲྭ་པ་ཐམས་ཅད་ལོག་ནས་སྤྱིལ་བུ་གཅིག་བརྩིགས།དགུང་ལོ་ཉི་ཤུ་རྩ་བཞི་ལོན་པའི་དུས་སུ། སློབ་དཔོན་སེའི་གསུང་ནས་དགེ་སློང་གྱིས་གསུང་བས། རྒྱ་སར་སྒང་ནས་མཁན་པོ་གླན་གདན་དྲངས་ནས་མཁན་པོ་ཞུས།
སློབ་དཔོན་ཞང་གིས་ལས་ཆོག་པ་མཛད། སྙགས་ཀྱིས་གསང་ཏེ་མཛད་ནས་བསྙེན་པར་རྗོགས་སོ།།ཁ་ཆེ་པཎ་ཆེན་ལ་སོགས་པའི་བླ་མ་མང་དུ་བསྟེན། དགེ་བཤེས་སེ་སྤྱིལ་བུ་བ་མྱ་ངན་ལས་འདས་ནས་བསྟན་པའི་མངའ་བདག་ལོ་མང་དུ་མཛད།
ལུང་རིགས་དུ་མ་ལ་དབང་སྒྱུར་ཞིང་། བཀའ་འགྱུར་རོ་འཚལ་གྱི་ལུང་བཞུགས་པས། ལྷ་ལུང་གི་དབང་ཕྱུག་ཞེས་གྲགས།ཏུག་པར་སྐུ་མཚམས་བཅད་པའི་དུས་སུ་སྨན་ལྷའི་ལྷ་ཚོགས་ཞལ་གཟིགས།
ལྷ་སར་བྱོན་དུས་ཇོ་པོ་ཐུགས་ཀ་ནས་འོད་འཕྲོས། སློབ་དཔོན་གྱི་ཐུགས་ཁར་ཐིམ་པའི་སྣང་བ་བྱུང་། ཡང་ཁྱད་པར་དུ་སྤྱན་རས་གཟིགས་དཔལ་མོའི་ལུགས་དེ་དུས་ངེས་པ་མེད་པར་ནམ་འདོད་འདོད་དུ་ཞལ་གཟིགས་སྐད།
ད་ལྟ་ལྷ་ཁུ་དབོན་གྱི་ཐང་ཀ་ཞལ་སྤྲོད་འབྲི་བའི་དུས་སུ་བཅུ་གཅིག་ཞལ་འབྲི་བའི་རྒྱུ་མཚན་དེ་ཡིན་ནོ།།རྒྱས་པར་རྣམ་ཐར་ལས་ཤེས་པར་བྱ་ཞིང་། ཆུ་ཕོ་འབྲུག་གི་ལོ་བདུན་ཅུ་རྩ་ལྔ་ལ་འཆད་ཁར་བདེ་བར་གཤེགས།
ལྷ་འགྲོ་བའི་མགོན་ནི་ཡབ་ཇོ་འབག་དང་ཡུམ་ལྷ་འབྲི་སྒང་བའི་ལྕམ་མོ་གཅིག་འཛམ་གླིང་བྱ་བ་ཡིན། དགུང་ལོ་དྲུག་ལོན་པའི་དུས། སྐོར་འདུལ་བ་འཛིན་པ་ཆེན་པོ་ལ་བསྙེན་གནས་ཀྱི་སྡོམ་པ་ནོས།
དེའི་མདོ་ལ་སྐྱོར་མོ་ལུང་

དུ་བྱོན། དགེ་བཤེས་སྦལ་ཏི་ལ་མཁན་པོ་ཞུས། དྲོ་སའི་དགེ་བཤེས་གནས་བརྟན་ལ་སློབ་དཔོན་ཞུས། སྤུ་གུ་དྲོ་ནས་དགེ་བཤེས་རྒྱལ་ཚ་གདན་དྲངས་ནས་ལས་སློབ་ཞུས་སོ། །ཇོ་བཙུན་པས་གསང་ནས་མཛད་དེ་བསྙེན་པར་རྫོགས།
ལྷ་ཆེན་པོ་ཞི་བར་གཤེགས་ནས།བསྟན་པའི་མངའ་བདག་མཛད། དབུས་གཙང་དང་། ཁྱད་པར་གཡོ། གཉལ། དྭགས་པོ། ཀོང་པོ་ལ་སོགས་ཡོན་བདག་དང་།བུ་སློབ་ཏུ་མ་གྱུར་པ་མེད་ལ། ཁྱད་པར་དུ་བླ་མའི་གདན་ས་པོ་སྡེ་མ་ལག་དང་བཅས་པ།
བཀའ་གདམས་བཞུགས་པའི་དགེ་བཤེས།པོ་ཏོ་བའི་གནས་བརྟན་དང་བཅས་པས་བཀའ་གྲོས་ནས་ཕུལ། ཀོང་པོ་ནས་རྟ་བར། བུ་ཆུ། བྱང་ལུང་གསུམ་གྱིས་ཐོག་དྲངས་པའི་སྡེ་པ་སུམ་ཅུ་རྩ་གསུམ་གྱི་གཙུག་ལག་ཁང་གི་ལྡེ་མིག་གཏད་ནས་ཕུལ།དྭགས་པོ་ན་བླ་མ་འ་ཀན་མོ་ན་མོ་ཤོད་ཀྱིས་ཐོག་བྱས།
སྡེ་པ་མི་སྡེ་དང་བཅས་པ་ཕུལ་བས། འདི་རྣམས་སུ་ད་ལྟ་ཡང་སློབ་དཔོན་དང་།དཀོན་གཉེར། མི་དཔོན་སྐོ་བའི་རྒྱུ་མཚན་དེ་ཡིན།
གཉལ་ནས་མཁན་པོ་ཟངས་ཆེན་པ་ཆེན་པོར་གྲགས་པས་གདན་དྲངས་ཏེ་བྱོན།སྐུ་འབུམ་ཆེན་མོའི་རབ་གནས་མཛད། ཟངས་པོ་ཆེ་ལྡེ་མ་ལག་དང་བཅས་པ་ཕུལ་ནས་གཙུག་ལག་ཁང་གི་ལྡེ་མིག་གཏད།
རོང་རྩེ་དཀར་དུ་གདུང་ཁང་ཆེན་མོའི་རབ་གནས་ལ་གདན་དྲངས། སྡེ་མ་ལག་དང་བཅས་པ་ཕྱག་ཏུ་ཕུལ་བ་ནས། བཀའ་གདམས་གཞུང་པའི་ཆོས་རྒྱུད་འཛིན་པ་མང་དུ་བྱུང་ཞིང་། ད་ལྟ་ཡར་བཅད་དུ་

ཟངས་པོ་ཆེན་པོ་དང་། བྲ་གོར་བས་མགོ་བྱས། སྤྱིལ་བུ་བའི་ཆོས་རྒྱུད་འཛིན་པ་མང་པོ་ཡོད་དོ། །གཡེ་ན་ཡང་བུ་དོལ་ལ་སོགས་པའི་ཡོན་བདག་བུ་སློབ་མང་དུ་ཡོད་དོ། །སྤྱིར་ཡི་དམ་གྱི་ལྷ་བསམ་གྱིས་མི་ཁྱབ་པའི་ཞལ་གཟིགས།
ཁྱད་པར་དུ་མི་གཡོ་བ་དང་དབྱེར་མི་ཕྱེད་པའི་རྒྱུ་མཚན་མང་དུ་མངའ་བས། ལྷ་སྟག་ཤམ་ཅན་དུ་གྲགས། ཡར་ལུང་དུ་བྱོན་པའི་རིང་ལ། ཟོ་ཐང་གོང་པོ་རི་ལ་སྤྱན་རས་གཟིགས་སེང་གེ་སྒྲ་ཞལ་གཟིགས།
པོ་ཏོའི་ཀ་གཉིས་མར་སྐུ་མཚམས་ལ་བཞུགས་པའི་ཐུབ་པ་བདེན་གཉིས་ཀྱི་ཆོས་གསུངས་པའི་སྣང་བ་བྱུང་གསུངས། སྐུ་དེ་ལ་ཐུབ་པས་གསུང་བྱོན་མར་གྲགས་ནས།ད་ལྟའང་པོ་ཏོ་ན་བཞུགས་ཟེར། ཡང་སྤྱིལ་བུར་ཚུལ་ཞུགས་གཅིག་གི་དུས་སུ་གནས་བརྟན་ཆེན་པོ་བཅུ་དྲུག་དངོས་སུ་བྱོན།
དེའི་བཀོད་པ་འགྲོ་མགོན་ལ་གནས་བརྟན་ཆེན་པོ་བཅུ་དྲུག་གིས་སྐོར་བའི་་ཐང་ཀ་འགྲོ་མགོན་ཉིད་ཀྱིས་ཞལ་བཀོད་མཛད་ནས་བྲིས།
དེ་ལས་འཕེལ་ནས་ད་ལྟ་ཡང་འགྲོ་མགོན་ལ་གནས་བརྟན་གྱིས་སྐོར་བའི་ཐང་ཀ་ཞལ་གཟིགས་སུ་གྲགས་པ་མང་དུ་ཡོད། ད་ལྟ་སྤྱིལ་བུའི་ཚུལ་འཇུག་གི་དུས་སུ་གནས་བརྟན་ཆེན་པོ་བཅུ་དྲུག་གི་སྐུ་སྐལ་གྱི་ཚུལ་ཤིང་རེ་ལེན་པ་དང་།
ཚོགས་སུ་མང་ཇའི་དུས་སུ་གནས་བརྟན་བཅུ་དྲུག་གི་གསོལ་འདེབས་རྒྱུན་མ་ཆད་པར་བྱེད་པའི་སྲོལ་ཡང་དེ་ནས་བྱུང་། ལྷ་སར་བྱོན་པའི་དུས་སུ། ཇོ་བོས་དངོས་སུ་ཆོས་གསུངས་པའི་སྣང་བ་བྱུང་།
རྭ་སྒྲེང་དུ་བྱོན་དུས་ཨ་ཏི་ཤ་དངོས་སུ་བྱོན་པའི་

སྣང་བ་བྱུང་། འདམ་ཀོ་ཁྱིམ་དུ་ལྷ་མོ་ཆེའི་རབ་གནས་ལ་སྤྱན་དྲངས་སུ། ལྷ་དེ་ལ་གདོན་གཅིག་ཞུགས་ནས་རབ་གནས་མཁན་པོ་གཞན་སུས་ཀྱང་མ་ཐོན་པ་ལ། བགེགས་སྐྲོད་མཛད་པས་དངོས་སུ་ལྷའི་མཆན་ཁུང་ནས་ཕུག་རོན་གཉིས་འཕུར་ནས།
ཕ་ཆོད་ནས་སྤྱང་ཀི་ཟུང་ཚུབ་དང་བཅས་པར་སོང་བ་ཀུན་གྱིས་མཐོང་། དེ་ནས་རབ་གནས་མཛད་པས་རབ་གནས་ལེགས་ཟེར་རོ། །འདི་ནི་དགེ་བའི་བཤེས་གཉེན་ཁྱད་དུ་འཕགས་པ་ཞིག་ཡིན་ཏེ། བླ་མ་དམ་པ་འཕགས་པ་གོང་དུ་བྱོན་པའི་དུས་སུ།
དབུས་ཀྱི་དགེ་བའི་བཤེས་གཉེན་ཐམས་ཅད་ཀྱིས་འདམ་དུ་མཇལ་བ་ལ་བྱོན་པའི་དུས་སུ། ལྷ་རིན་པོ་ཆེ་དང་གསུང་གླེང་མང་དུ་མཛད་པས་ཐུགས་ཤིན་ཏུ་དགྱེས་ནས།དབུས་ཀྱི་རིན་པོ་ཆེ་གཞན་རྣམས་འདམ་ནས་ལོག་པ་ལ།
ལྷ་རིན་པོ་ཆེས་ངེད་ཀྱིས་སྐྱེལ་ཐུང་མཛོད་གསུངས་ནས་ཤ་པོ་བར་དུ་བྱོན།ཁྱེད་ལྟ་བུའི་དགེ་བའི་བཤེས་གཉེན་དང་འབྲལ་མི་ཕོད་པར་འདུག་གསུངས། བྱ་བ་ལ་སོགས་པའི་གཏམ་རྒྱུད་འདུག
མདོར་ན་དེ་ལྟ་བུ་ངོ་མཚར་རྒྱུ་མཚན་བསམ་གྱིས་མི་ཁྱབ་པ་དང་། བསྟན་པའི་ཕྲིན་ལས་མཁས་བཙུན་བཟང་གསུམ་གྱི་སློབ་མ་དུ་མ་དང་། མི་ཆེ་བའི་སློབ་མ་ཟམ་ཁ་ཆིང་སང་ལ་སོགས་པ་མང་དུ་བྱུང་།
བསྟན་པའི་མངའ་བདག་དང་། སེམས་ཅན་མང་པོ་སྨིན་པར་མཛད་ནས་ལུག་ལོ་སྟོན་ཟླ་ཐ་ཆུང་གི་ཉི་ཤུ་གཅིག་ལ་ངོ་མཚར་བའི་ལྟས་དུ་མ་དང་བཅས་ཏེ་སྤྱིལ་བུར་བདེ་བར་གཤེགས། ལྷ་སྐུ་ལ་སོགས་རྟེན་ངོ་

མཚར་ཅན་མང་པོ་བྱོན་པ་ལས། སྤྱིལ་བུའི་ནང་རྟེན་གསེར་སྐུའི་ནང་དུ་སྤྱན་བཞུགས། ཐུགས་འཆད་ཁ་གྲྭ་སྡེས་གདན་དྲངས་ནས་ངོ་སྒྲའི་གདུང་ཁང་ཆེན་མོར་བཞུགས། ལྗགས་གཡོར་པོར་གདན་དྲངས་ནས། སྤུ་གུ་རྡོའི་བྱང་ཆུབ་ཆེན་པོའི་ཐུགས་ཁར་བཞུགས།
དུང་གཡས་འཁྱིལ་བཞི་བྱོན་པ་ལ། གཅིག་རུག་པའི་གསེར་སྐུར་བཞུགས། གཅིག་སྤང་ས་བའི་རྟེན་སྐལ་ལ་གདུང་ཁང་བཞེངས་པའི་ནང་དུ་བཞུགས་ཏེ་ངོ་སྒྲ་ན་ཡོད། གཅིག་ད་ལྟའང་སྤྱིལ་བུའི་རྟེན་ལྟད་སྟོན་པ་རྣམས་ཀྱི་ནང་ན་ཡོད།
དེའི་རྗེས་སུ་ལྷ་བྲག་ཁ་བ་ནི། ཇོ་བོ་ཤཱཀྱ་བཀྲ་ཤིས་དང་སྐྱོ་མོ་དར་རྒྱན་གྱི་སྲས་བྱི་ཆུང་དུ་སྐུ་འཁྲུང་ས། ལྷ་འགྲོ་མགོན་གྱི་ཞབས་ལ་གཏུགས།
སྦས་པ་སྟོན་གཞོན་གྱི་ཡོན་ཏན་བུམ་པ་གང་འཇོའི་ཚུལ་དུ་མཁྱེན། ཐུགས་བྱང་ཆུབ་ཀྱི་སེམས་དང་ལྡན་དེས་བསྟན་པའི་མངའ་མཛད་ནས་བུ་སློབ་རྣམས་བསྐྱངས། འཆད་ཁ་སྤྱིལ་བུའི་གཟིམ་ཁང་ལ་སོགས་ཕྱག་རྗེས་མང་དུ་བཞག་གོ
།དེའི་རྗེས་སུ་ཇོ་འབེལ་གྱི་སྲས།་ལྷ་ཟུར་ཁང་པར་གྲགས་པ་དེ། ལྷ་བྲག་ཁ་བའི་ཞབས་ལ་གཏུགས། དགེ་བསྙེན་གྱི་སྡོམ་པ་ནོས། མཁན་པོ་ལྷ་རུ་བ་ཆེན་པོ་དང་། སྦས་པ་སྟོན་གཞོན་གྱིས་སློབ་དཔོན་མཛད་ནས་རབ་ཏུ་བྱུང་།
དེ་ཉིད་ཀྱིས་བྱམས་ཆོས་རྣམས་དང་དབུ་མ་ཚིག་འཇུག་ལ་སོགས་པ་ཐོགས་པ་མེད་པར་མཁྱེན། མཁན་པོ་ལྷ་རུ་བ་ལ་མཛོད་གསན་ནས་ཚོགས་སུ་གསུངས། མདོར་ན་བསླབ་སྤྱོད་ལ་སོགས་སྤིན་ཐད་ཐའི་རྒྱུད་རིགས་ཆད་པ་ལ་མཁས་པར་གྲགས་ཤིང་།

དེས་ཚོགས་པ་ལོ་མང་དུ་བསྐྱངས་ཏེ། དགུང་ལོ་བཞི་བཅུ་སྟེང་དུ་གདན་ས་གཏད་ནས་ཟུར་ཁང་དུ་བཞུགས་ཏེ། ངེས་དོན་ཟབ་མོ་ཐུགས་ཉམས་སུ་བཞེས་ནས་དགུང་ལོ་དྲུག་ཅུ་རྩ་བཞི་ལ་ཞི་བར་གཤེགས།ཐུགས་ལྗགས་སྤྱན་གསུམ།
དུང་གཡས་འཁྱིལ་བཞི་ལ་སོགས་པ་རྟེན་ངོ་མཚར་ཅན་མང་པོ་བྱོན། དེའི་རྗེས་སུ་བླ་མ་ལྷ་རིན་པོ་ཆེ་བདེ་བར་གཤེགས་པ་དེ་ཉིད། ཡབ་མངའ་བདག་གྲགས་པ་རིན་ཆེན་དང་ཡུམ་ལྷ་གཅིག་རྡོ་རྗེའི་སྲས་ཆེ་ཤྭོས་སུ་བྱའི་ལོ་ལ་བྲོ་བྲང་རྙིང་མར་སྐུ་འཁྲུངས།
སྐུ་ན་གཞོན་པའི་དུས་སུ། ལོ་ཙྪ་བ་གྲགས་རྒྱལ་དང་བླ་མ་ཀུན་དགའ་དཔལ་ལ་སོགས་པ་མཁས་གྲུབ་རྣམས་ལ་ཡང་གསང་སྡགས་ཀྱི་དབང་གདམས་ངག་མང་དུ་གསན།
དེ་ནས་ལྷ་ཟུར་ཁང་པའི་ཞལ་ཏ་བྱུང་ནས་སྤྱིལ་བུར་བྱོན། ལྷ་ཟུར་ཁང་པ་ལ་དགེ་བསྙེན་གྱི་སྡོམ་པ་ནོས། མཁན་པོ་ལྷ་རུ་བ་གཞོན་ཚུལ་དང་། སྦས་པ་སྟོན་གཞོན་གྱིས་མཁན་སློབ་མཛད་ནས་རབ་ཏུ་བྱུང་།
མཚན་བློ་གྲོས་འོད་བྱ་བར་བཏགས། དེ་ནས་དགུང་ལོ་ཉི་ཤུ་ལོན་པའི་དུས་སུ་མཁན་སློབ་སྔ་མ་དང་། དད་པའི་དགེ་འདུན་དུ་མའི་དབུས་སུ་སྤྱིལ་བུར་བསྙེན་རྫོགས་མཛད། ལུང་རིས་ཀྱི་དབང་ཕྱུག་ལྷ་ཟུར་ཁང་པ་ལ་གཞུང་གདམས་ངག་མ་ལུས་པར་གསན།
ཁྱད་པར་དུ་ཐེག་པ་ཆེན་པའི་བློ་སྦྱོང་གི་སྐོར། ཀུན་ལ་གྲགས་པ་དོན་བདུན་མ་ལ་སོགས་པ་རྣམས་དང་། བློ་སྦྱོང་ཆིག་བརྒྱུད་ཀྱི་གདམས་པ་སྙན་བརྒྱུད་དུ་གྲགས་པ་རྣམས་དང་།
ཁ་ཆེ་པཎ་ཆེན་ནས་བརྒྱུད་པའི་གདམས་པ

ཟབ་མོ་དང་བཅས་པ་མང་པོ་མ་ལུས་པ་གསན་ཅིང་ཐུགས་སུ་ཚུད་པར་མཛད། གཞན་ཡང་སྦས་པ་སྟོན་གཞོན་ལ་ཤེར་ཕྱིན་གྱི་སྐོར་དང་།མཁན་པོ་གཞོན་ཚུལ་བ་ལ་འདུལ་བའི་སྐོར་རྣམས་གསན་ནས་དགུང་ལོ་ཉི་ཤུ་རྩ་བདུན་ལོན་པ་ཕག་གི་ལོ་ལ་བསྟན་པའི་བདག་པོར་མངའ་གསོལ་ནས།
ལྷ་ཟུར་ཁང་པས་དུང་རིན་པོ་ཆེ་དང་། འཕེལ་གདུང་། ཤ་རིའི་བུའི་ལྷུང་བཟེད། ན་རོ་པའི་རུས་རྒྱན། ཇོ་བོ་རྗེའི་ཕྱག་དྲིལ། ཕྱག་རྡོར། པོ་ཏོ་ལ་སོགས་པ་གཙུག་ལག་ཁང་རྣམས་ཀྱི་ལྡེ་མིག་ཕུལ།
གདན་ས་ལོ་བཞི་བཅུའི་བར་དུ་བསྐྱངས་ཤིང་། བླ་མ་འདི་ནི་ངེས་པར་བྱང་ཆུབ་སེམས་དཔའ་སེམས་དཔའ་ཆེན་པོ་ཡིན་ཏེ། གདན་སར་བཞུགས་རིང་ལ་སྤྱིལ་བུ་བ་རྣམས་ལའང་བདེ་སྐྱིད་རྒྱ་ཆེན་པོ་བྱུང་ཞིང་།
སྤྱིར་བདག་ཉིད་ཆེན་པོ་འདི་སྐུ་འཁྲུངས་ནས། ས་འབྲི་ལ་སོགས་པའི་ཟང་ཟིང་རྣམས་ཞི་ནས།བོད་ཁམས་སྐྱིད་དུ་སོང་། ཞི་བར་མ་གཤེགས་བར་དུ་འཁྲུག་མོ་ཆེ་ལ་སོགས་པ་ཟིང་མེད།
དེའི་རྒྱུ་མཚན་གདན་སར་བྱོན་ནས་དབྱར་གནས་སྤྱིལ་བུར་མཛད་དུས་སློབ་དཔོན་རྡོ་རྗེ་ཡེ་ཤེས་ཀྱིས་འགྲོ་མགོན་ནམ་མཁའ་ལ་བྱོན་ནས། རིན་པོ་ཆེ་པའི་ཐུགས་ཁར་ཐིམ་པ་གསལ་པོ་ཞིག་མཐོང་བས།
ལྷ་འདི་བཞུགས་རིང་ལ་བདེ་སྐྱིད་ཡོང་བར་འདུག་ཟེར། དེ་ལྟར་ངོ་མཚར་བའི་ལྟས་དུ་མ་དང་བཅས་ནས་དགུང་ལོ་དྲུག་ཅུ་རྩ་དྲུག་ལ་ཞི་བར་གཤེགས། གདུང་སྦྱངས་པའི་དུས་སུ་ཐུགས་ལྗགས་སྤྱན་གསུམ།
ལྷ་སྐུ། དུང་གཡས་སུ་འཁྱིལ་བ།

རིང་བསྲེལ་འཕེལ་གདུང་བསམ་གྱིས་མི་ཁྱབ་པ་བྱོན། མདོར་ན་སྐུ་ཆེ་བའི་ཡོན་ཏན་བསམ་གྱིས་མི་ཁྱབ་པ་རྣམས་མཁན་པོ་སང་འོད་པས་མཛད་པའི་རྣམ་ཐར་ལས་ཤེས་པར་བྱའོ། །དེའི་རྗེས་སུ་ལྷ་ཟུར་ཁང་པ་རྟིང་མ་ནི་བླ་མ་ལྷ་རིན་པོ་ཆེ་དང་།
མཁན་ཆེན་སང་འོད་པ་ལས་རབ་ཏུ་བྱུང་། སྐུ་སྐྱེ་བ་དྲན་པ་ལ་སོགས་པ་ཡོན་ཏན་དུ་མ་མངའ་བ།ལྷ་རིན་ཆེན་སེང་གེས་ཚོགས་པ་བསྐྱང་ས། དེའི་རྗེས་སུ་ད་ལྟའི་བླ་མ་ལྷ་རིན་པོ་ཆེ་ཤཱཀྱ་བསོད་ནམས་ནི་ཁ་ཆེ་པཎ་ཆེན་ནས་སྡོམ་རྒྱུན་རྣམ་པར་དག་པ།
མཁན་ཆེན་བསོད་ནམས་ཤེས་རབ་ལས་རབ་ཏུ་བྱུང་ཞིང་། བསྙེན་པར་རྗོགས་ནས་སྤྱིལ་བུའི་གདན་སར་བཞུགས་པའོ།།དགེ་བཤེས་ཆེན་པོ་ཞང་ཤ་ར་བའི་སློབ་མ།
དགེ་བའི་བཤེས་གཉེན་ཆོས་ལུང་སྐུ་གཤེགས་སུ་གྲགས་པ་དེ་ནི། གདུང་རུས་གཏུམ།འཁྲུངས་ས་ནི་སྒོ་ལྔའི་ལྕགས་མཁར། མཚན་དངོས་བློ་གྲོས་གྲགས་བྱ་བ་ཡིན་ཏེ། འདིས་སྣར་ཐང་བཏབ་པའི་ལོ་རྒྱུས་ནི།
སྣར་གྱི་མདའི་ཐང་སྟོང་དེ་ལ་ནེ་སེར་བའི་ལོ་ར་གཅིག་ཡོད་སར་སྤྱིལ་བུ་གཅིག་མཛད་ནས། འམ་བུ་འདིར་དགེ་སྦྱོར་བྱེད་པ་ཡིན་གསུངས་ཏེ།ཐོག་མར་ཆུ་མོ་བྱའི་ལོ་ལ་ཕྱག་ཕབ་སྟེ་གཞི་གཙུགས།
དགོན་པ་བཏབ་ནས་ལོ་བཅུ་བཞི་བཞུགས་པའི་རྗེས་སུ་ཁོང་རང་གི་སློབ་མ་གདུང་རུས་རྡོ། འཁྲུངས་ཡུལ་སྒོ་ལྔའི་བྱང་རྩར་སྐུ་འཁྲུངས་པ་ཤེས་རབ་གྲགས་བྱ་བ་ལ། ཉིད་ཀྱིས་སྤྱིལ་བུ་འདིའི་ཉ་ར་གྱིས།
འགྲོ་དོན་སྐྱོང་གསུངས་ནས་ཁོང་རང་ལ་སྟོད་བྱང་གི་རྟའི་སྡེ་ཆོས་ལུང་དུ་

བྱོན་ནས་ཐུགས་དམ་ལ་བཞུགས། དེར་སྐུ་གཤེགས་པས་ཆོས་ལུང་སྐུ་གཤེགས་སུ་གྲགས་པ་ཡིན་ཅིང་། སྣར་ཐང་དུ་དགེ་བའི་བཤེས་གཉེན་བྱོན་པའི་ཐོག་མ་འདི་ཡིན་ནོ། །རྡོ་སྟོན་ཤེས་རབ་གྲགས་ཀྱིས་གདན་ས་ལོ་ཉི་ཤུ་ཐམ་པ་མཛད།
མཁན་པོ་འདི་ལ་ལྡིང་དཀར་སྐུ་གཤེགས་སུ་གྲགས། དེའི་རྗེས་སུ་ཞང་བཙུན་རྡོ་རྗེ་འོད་ཀྱིས་གདན་ས་ལོ་བརྒྱད་མཛད། དེའི་རྗེས་སུ་དཔལ་ལྡན་བྲོས་སུམ་ཅུ་སོ་དགུ་མཛད། གདུང་རུས་གྲོ།
མཚན་དངོས་བདུད་རྩི་གྲགས།འཁྲུངས་ས་ནི་ཆུ་སྒོ་བ་ཡིན་པ་འདིས་སངས་རྒྱས་སུམ་བརྒྱ་རྩ་ལྔ།རྗེ་བཙུན་མ་སྒྲོལ་མ། གནས་བརྟན་བཅུ་དྲུག་ལ་སོགས་པའི་ཞལ་གཟིགས། སངས་རྒྱས་སྟོང་གི་ཡ་གྱལ་དུ་གྲགས།
འདིའི་རིང་ལ་དབུ་རྩེ་རྙིང་མ་བཞེངས། དེའི་རྗེས་སུ་ཞང་སྟོན་ཆོས་ཀྱི་བླ་མས་གདན་ས་ལོ་བཅུ་མཛད། གདུང་རུས་ཞང་། འཁྲུངས་ས་སྒོ་ལྔའི་རྒྱ་ཆུང་དུ་འཁྲུངས་ཟེར། དེའི་རྗེས་སུ་སངས་རྒྱས་སྒོམ་པས་གདན་ས་ལོ་བཅུ་མཛད།
མཁན་ཆེན་འདིའི་གདུང་རུས་སྐྱོ། མཚན་དངོས་སེང་གེ་སྐྱབས། འཁྲུངས་ས་ལྕགས་ཀྱི་སྐྱོ་ལུང་ཡིན་ཟེར།འདིའི་རིང་ལ་གཉལ་ཞིག་གི་སློབ་མ་སྐྱེལ་ནག་གྲགས་སེང་སྤྱན་དྲངས་ཏེ་མཚན་ཉིད་ཀྱི་གྲྭ་པ་བཙུགས།
བྱང་ཆེན་བཏབ་པོ། །དེའི་རྗེས་སུ་མཆིམས་ནམ་མཁའ་གྲགས་ཀྱིས་གདན་ས་ལོ་སུམ་ཅུ་རྩ་དྲུག་མཛད།གདུང་རུས་མཆིམས། འཁྲུངས་ས་ཉང་སྟོད་སྨོན་འགྲོའི་ཕུ་ཁའུ་བྱ་བར་སྐུ་འཁྲུངས་པ་ཡིན་ཟེར།
གནས་བརྟན་བཅུ་དྲུག་གི་ཡ་རྒྱལ་ kun: =གྱལ དུ་

གྲགས། བླ་མ་འགྲོ་མགོན་ཆོས་ཀྱི་རྒྱལ་པོའི་བླ་མ་ཡིན། འགའ་ཞིག་དབུ་རྩེ་རྙིང་མ་འདིའི་རིང་ལ་བཞེངས་པ་བཞེད་པར་གདའ།དེའི་རྗེས་སུ་སྐྱོ་སྟོན་བར་གྲགས་པས་གདན་ས་ལོ་བཅོ་ལྔ་མཛད།མཁན་ཆེན་འདི་གཡས་རུ་བྱང་གི་ཡུལ་དུ་བོན་པོའི་རིས་སུ་སྐུ་འཁྲུང་ས་པ་ལས་རབ་ཏུ་བྱུང་བ།
གདུང་རུས་སྐྱོ། མཚན་དངོས་སྨོན་ལམ་ཚུལ་ཁྲིམས་ཟེར་བ་དེས་སྣར་ཐང་གི་གཙུག་ལག་ཁང་ཆེན་མོ་དང་ལྕགས་རི་ཆེན་མོ་བཞེངས།
ཕྱག་ན་རྡོ་རྗེའི་གྲུབ་ཐོབ་དུ་གྲགས་སོ།།དེའི་རྗེས་སུ་ཆོས་རྗེ་ཉི་མས་གདན་ས་ལོ་བདུན་མཛད། མཁན་ཆེན་འདིའི་གདུང་རུས་རམ། མཚན་དངོས་ཉི་མ་རྒྱལ་མཚན། སྣར་ཐང་གི་ཕུའི་སྟེང་དཀར་མི་ཀ་ར་རིར་སྐུ་འཁྲུངས་པ་ཡིན་ཟེར།
མཁན་ཆེན་འདིའི་རིང་ལ་སྟག་བརྒྱད་བསྐོས། ཆོས་ཁྲིམས་དར་བར་མཛད།དེའི་རྗེས་སུ་མཁན་ཆེན་འདུལ་བ་འཛིན་པས་གདན་ས་ལོ་བཅུ་གཉིས་མཛད་། གདུང་རུས་ཟེའུ། མཚན་དངོས་གྲགས་པ་བརྩོན་འགྲུས།ཉང་སྟོད་ཀྱི་ཆུ་མིག་ལུང་བྱ་བར་སྐུ་འཁྲུངས་པ་ཡིན་ཟེར།
གདན་མ་མཛད་གོང་དུ་རྒྱ་ཡུལ་དུ་བྱོན། སེ་ཆེན་དང་། ཡོལ་ཇ་དུ་རྒྱལ་པོའི་བླ་མཆོད་མཛད། བསྟན་པ་དང་། སྣར་ཐང་གི་གྲྭ་པ་ལ་ཕན་ཐོགས་ཆེར་མཛད།
དེའི་རྗེས་སུ་ཁོང་རང་གི་གཅུང་པོ་མཁན་ཆེན་གྲགས་ཤེས་གདན་ས་ལོ་བཅུ་གཉིས་མཛད། དེའི་རྗེས་སུ་མཁན་ཆེན་བློ་བཟང་གྲགས་པས་ཚོགས་པ་ལོ་བཞི་བཅུའི་བར་དུ་བསྐྱངས།བསྟན་པའི་བྱ་བ་རྒྱ་ཆེར་མཛད།
ཁྱད་པར་དགོན་པར་ཤ་ཁྲིམས་

དང་། ཁམས་པ་མི་རྟེན་པ་ལ་སོགས་པ་ཆོས་ཁྲིམས་དག་དར་ཆེར་མཛད། མཁན་ཆེན་འདིའི་གདུང་རུས་མཆིམས་ཡིན། འདིའང་མྱང་སྟོད་སྨོན་འགྲོའི་ཕུ་ཁུར་སྐུ་བལྟམས་ཞེས་ཟེར། དེའི་རྗེས་སུ་ཆུ་སྒོའི་ལུམ་བྱ་བར་གདུང་རུས་གྲོའི་རིགས་སུ་སྐུ་འཁྲུངས་པ།
མཁན་ཆེན་ཀུན་དགའ་རྒྱལ་མཚན་ཆུ་མོ་ཡོས་ཀྱི་ལོ་ཟླ་བ་གཉིས་པའི་ཚེས་ཉི་ཤུ་ལ་སྣར་ཐང་གི་གདན་སར་བྱོན་ནས། ད་ལྟ་བསྟན་པའི་བྱ་བ་ཕལ་ཆེར་མཛད་པ་ཡིན་ནོ།
།མཁན་ཆེན་བདེ་བར་གཤེགས་པའི་གཅུང་པོ་མཆིམས་ཞང་བུ་ལེགས་ལ་སོགས་པའི་དབོན་སྲས། སློབ་དཔོན་ཆེན་པོ་སྙན་གྲགས་བཟང་པོས་ཀྱང་ཉེ་གནས་ཆེ་མོའི་གོང་ལ་བཞུགས་ནས།བསྟན་པ་དང་གདན་སའི་ཞབས་ཏོག་དུ་མ་མཛད།
ཁྱད་པར་དཀར་ཕིབས་ལ་གསོར་ནམ་མཛད་ནས། ནང་དུ་གནས་བརྟན་ལྷ་ཁང་དང་། མཁན་ཆེན་བདེ་བར་གཤེགས་པའི་ཕྱི་རྟེན་གྱི་མཆོད་རྟེན་སྒོ་མང་། ཕྱིའི་ལྕགས་རི་ཆེན་མོ་གཉིས་འཁོར་གྱི་ཚུལ་དུ་བཞེངས་སོ།
།དེ་ལྟར་ན་སྤྱིར་བཀའ་གདམས་པ། ཁྱད་པར་དུ་པོ་ཏོ་བའི་བཀའ་སྲོལ་འདི་བསྟན་པའི་འཕྲིན་ལས་ཆེ་ཞིང་། སྐྱེས་ཚོམས་གཉིས། བསླབ་སྤྱོད་གཉིས། ས་རྒྱན་གཉིས་ཏེ་གཞུང་དྲུག་ལ་ཉན་བཤད་མཛད་པས།
བཀའ་གདམས་གཞུང་པ་ཞེས་གྲགས་སོ། །འདི་རྣམས་རྒན་པོ་རྣམས་ཀྱི་ངག་བཞིན་ཐོ་ཙམ་བྲིས་པ་ཡིན་གྱི།ཡོན་ཏན་དང་འཕྲིན་ལས་གསལ་བར་ཤེས་པར་འདོད་ན། ཁོ་བོའི་བླ་མས་གསུངས་པའི་བསྟན་བཅོས་རབ་ཏུ་སྣང་བའི་སྒོ་ཞེས་བྱ་བ་ཡོད་

ཟེར་བས་དེར་ལྟོས་ཤིག བཀའ་གདམས་གདམས་ངག་པར་གྲགས་པའི་སྤྱན་སྔ་རིན་པོ་ཆེ་ནི་ཉན་གྱི་སྒང་ར་སྒང་དུ་ཡུམ་ལི་མོོའི་བུར་སྐུ་འཁྲུངས། མཚན་སྟག་ཚག་འབར། རབ་ཏུ་བྱུང་ནས་མཚན་ཚུལ་ཁྲིམས་འབར་དུ་བཏགས།
དགེ་བའི་བཤེས་གཉེན་དགེ་བཤེས་སྟོན་པ་སྟེན་ནས། གཞུང་གདམས་ངག་མ་ལུས་པ་གསན། སྒོམ་པའི་སྟོབས་ཀྱིཻས་རིག་པའི་གནས་ལྔ་ལ་མཁས་པ། ཐུགས་བརྒྱུད་དང་མཁྱེན་པ་ནམ་མཁའ་འདྲ་བ་གཅིག་བྱོན། གདན་ས་ལོའི་གཙུག་ལག་ཁང་ལ་སོགས་པ་གཙུག་ལག་ཁང་མང་དུ་བཞེངས།
དེ་ལ་བུ་སློབ་བསམ་གྱིས་མི་ཁྱབ་པ་མངའ་ཡང་། སྤྱན་སྔའི་སྒོ་བཞིར་གྲགས་པ་ནི་ཟར་པ་ཕ་སྒོམ་གྱིས་མལ་གྲོའི་ཟར་བཏབ། མ་ར་སྒོམ་པ། ག་ཡེ་སྒོམ་པ།
རྩེ་སྒྲོ་རྒྱ་སྒོམ་དང་བཞིའོ། །སྟོད་ལུང་པ་རིན་ཆེན་སྙིང་པོས་བཙན་གྲོ་དགོན་པ་བཏབ། བསྟན་པའི་བྱ་བ་རྒྱ་ཆེར་མཛད། མདོར་སྤྱན་སྔ་རིན་པོ་ཆེ་འདིས་བསྟན་པའི་མངའ་བདག་ཡུན་རིང་དུ་མཛད་ནས།
ཀླུང་ཤོད་སྨྱུག་རུམ་དུ་སྐུ་གཤེགས།དེརི་ཐུགས་ཀྱི་སྲས་སྤྲུལ་སྐུ་ཆེན་པོ་བྱ་ཡུལ་བ་ནི། མགོན་པོ་ཟླ་འོད་གཞོན་ནུའི་སྤྲུལ་པ། མཐོང་ཐོས་ཐམས་ཅད་དོན་དང་ལྡན་པ་ཞིག་བྱོན་ཏེ། སྤྱན་སྔ་རིན་པོ་ཆེ་ཡུན་རིང་དུ་སྟེན་ཞིང་།
མཚན་གཞོན་ནུ་འོད་བྱ་ཡུལ་བ་ཆེན་པོར་གྲགས་པ་དེས་བྱ་ཡུལ་དཔལ་གྱི་གཙུག་ལག་ཁང་ཆེན་པོ་བཞེངས། དེ་ལ་བུ་སློབ་བསམ་གྱིས་མི་ཁྱབ་པ་མངའ་ཡང་། ཆེན་པོ་བཅུ་གསུམ་དུ་གྲགས་པ་ནི།
ཁམས་ནས་རབ་

དགའ་ཆེན་པོ་དང་ངང་ཚང་བ་ཆེན་པོ་གཉིས། དྭགས་པོར་ཤ་བ་གླིང་པ་ཆེན་པོ་དང་། བོ་ཐང་པ་ཆེན་པོ། བྲག་ནག་པ་ཆེན་པོ།མུས་དམན་པ་ཆེན་པོ། མལ་གྲོར་བུས་པ་ཆེན་པ། འདིས་རྒྱལ་པོ་སྟེངས་བཏབ། གཞེར་ཆེན་པོ་འདིས་ཀམ་ཀམ་བཏབ།
སྨད་དུམ་བུ་རི་པ་ཆེན་པོས་དུམ་བུ་རི་བཏབ། དགྱེར་སྒོམ་ཆེན་པོས་རྒྱ་མའི་མཆོད་ཁང་རྙིང་མ་དང་རིན་ཆེན་སྒང་བཏབ་བོ། །དེ་ལ་སོགས་པ་མཁས་གྲུབ་དུ་མ་སྨིན་པར་མཛད་ནས། ངོ་མཚར་བའི་ལྟས་དང་བཅས་ཏེ་བྱ་ཡུལ་དུ་མྱ་ངན་ལས་འདས།
དེའི་ཐུགས་ཀྱི་སྲས་གཙང་པ་རིན་པོ་ཆེས་སྐུ་དེ་ཉིད་ལ་བདེན་པ་གཟིགས། དེའི་ཐུགས་ཀྱི་སྲས་རིན་པོ་ཆེ་གླང་ལུང་པས་ལོ་བྱ་ཡུལ་སྦྲགས་ནས་གདན་ས་མཛད།ཚུལ་འཇུག་ལོ་རེ་མོས་བྱེད་པའི་སྲོལ་ཡང་དེ་ནས་བྱུང་བར་སྣང་ཞིང་།བསྟན་པ་ཡུན་རིང་དུ་བསྐྱངས་ནས་བྱ་ཡུལ་དུ་སྐུ་གཤེགས།
དེའི་ཐུགས་ཀྱི་སྲས་སངས་རྒྱས་སྒོམ་པར་གྲགས་པ་གཡར་པོ་བ་ཡིན་པ་དེས་བསྟན་པ་ཡུན་རིང་དུ་བསྐྱངས་ནས་བྱ་ཡུལ་དུ་གཤེགས།
དེའི་ཐུགས་ཀྱི་སྲས་ཟེམ་ཚེ་རིང་པ་བྱ་བ་དེས་བསྟན་པའི་མངའ་བདག་མཛད།འདིའི་དུས་སུ་འཕྲིན་ལས་ཆེར་བྱུང་སྟེ། འདིའི་བུ་ཆེན་འོད་གསལ་བ་ཆེན་པོས་ཞོགས་ཕུའི་འོད་གསལ་དགོན་པ་བཏབ།
རི་མེར་བ་ཆེན་པོས་ལྷོ་བྲག་གི་རི་མེར་བཏབ། ཐུགས་བྱང་ཆུབ་ཀྱི་སེམས་དེ་ཁམས་ལུང་པ་ལ་གཏད་ནས། བྱ་ཡུལ་དུ་མྱ་ངན་ལས་འདས།དེའི་ཐུགས་ཀྱི་སྲས་ཁམས་ལུང་པ་ཉན་ཀ་ཀ་སར་སྐུ་འཁྲུངས།
ཟེམ་

ཚེ་རིང་པོ་ཡུན་རིང་དུ་སྟེན། ཡོན་ཏན་དུ་མ་དང་ལྡན་པ་དེ།དགུང་ལོ་ཉི་ཤུ་རྩ་ལྔར་གདན་སར་བསྐོས། བླ་མའི་ཐུགས་དགོངས་སྐོང་བའི་དོན་དུ་དབུ་རྩེ་ཁྱམས་དང་བཅས་པ་ལ་ཟངས་ཐོགས་སྐྱོན།གཟིམ་ཆུང་ཟུར་དུ་བརྫིགས།
སྒོམ་སྡེ་ཟུར་དུ་བཙགས། དབུ་རྩེ་རྙིང་མ་ལ་གསེར་བཀལ། གླི་བུར་ཟུར་དུ་བཞེངས། གཟིམ་ཆུང་དཀར་པོ་བཞེངས་པ་དང་། སྒོམ་སྡེ་བཙུགས་པ་ལ་སོགས་ཕྱག་རྗེས་མང་དུ་བཞག འདིའི་རིང་ལ་དྭགས་ཀོང་ལ་སོགས་བུ་སློབ་མང་དུ་འདུས་པས།
བྱ་ཡུལ་བ་བཀའ་དྲིན་ཆེའོ། །དེའི་རྗེས་སུ་གཙང་སྟོན་གྱིས་གདན་ས་ལོ་གསུམ་མཛད་པའི་རིང་ལ། ས་འབྲིའི་ཟང་ཟིང་བྱུང་ནས་བྱ་ཡུལ་མེས་བསྲེགས། གཙང་སྟོན་རང་ཡང་དཀྲོངས།དེའི་རྗེས་སུ་སློབ་དཔོན་ཇོ་བོ་ནི་ཁམས་ལུང་པའི་སློབ་མ་ཡིན།
གཙང་གྲོ་དགོན་པའི་གདན་ས་མཛད་ཀྱིན་ཡོད་པ་ལ། བྱ་ཡུལ་དུ་སྤྱན་དྲངས་ནས་གདན་ས་བསྐོས། སེ་ཆེན་རྒྱལ་པོས་ཞིག་གསོས་ཀྱི་གནང་སྦྱིན་ལ་གསེར་བྲེ་ཉི་ཤུ་རྩ་བདུན་ཐུགས་ལ་བཏགས་ནས་ལྷ་ཁང་གསོས།གདན་ས་ལོ་ཉི་ཤུ་རྩ་གཉིས་བསྐྱངས་ནས།
བྱ་ཡུལ་དུ་མྱ་ངན་ལས་འདས། དེའི་ཐུགས་ཀྱི་སྲས་སངས་རྒྱས་སྟོན་པ། འཁྲུངས་ཡུལ་གྲུ་ཤུལ་བ་དེས་གདན་ས་བསྐྱངས།
དེའི་ཐུགས་ཀྱི་སྲས་སངས་རྒྱས་སྒོམ་པ། མཚན་ཚུལ་ཁྲིམས་ཤེས་རབ་ནི། འཁྲུངས་ཡུལ་ལོ་རོ་བ།གཉལ་སྨད་ཟངས་པ་ཆེ་པ་དང་མཁན་ཆེན་མཚོ་སྣ་བ་ལས་རབ་ཏུ་བྱུང་། མདོ་རྩ་བ་ལ་སོགས་པ་གསན་པ་རྒྱ་ཆེར་མཛད།
བྱ་ཡུལ་

དུ་བྱོན། འདིས་སངས་རྒྱས་ཇོ་བོ་ལའང་སླེབས་ཏེ་བསྙེན་རྫོགས་མཛད། སངས་རྒྱས་སྟོན་པ་ལ་བྱ་ཡུལ་བའི་ཆོས་སྐོར་ཚང་མ་ཞུས།དེའི་དུས་སུ་གསང་སྔགས་བཀའ་བབས་ཀྱི་སྐོར་ཁམས་ལུང་པ་ནས་བཀའ་ཆད་ནས་མེད་པས།
སངས་རྒྱས་སྟོན་པས་ཞལ་བྱོན་ནས། རྒྱ་གར་ཀ་མ་རའི་ཕུ་ན། ཟེམ་ཚེ་རིང་པོ་བའི་སློབ་མ་སྒོམ་པ་བྱང་སྐྱབས་བཞུགས་པ་ལ་བཀའ་བླངས་ནས་བྱ་ཡུལ་གྱི་གདན་ས་ལོ་བཅུ་གསུམ་མཛད། འཕྲིན་ལས་ཤིན་ཏུ་དར་རྒྱས་ཆེ་ཞིང་།
དགུང་ལོ་ལྔ་བཅུ་རྩ་ལྔ་ལ་བྱ་ཡུལ་དུ་སྐུ་གཤེགས། དེའི་རྗེས་སུ་རྒྱལ་སྟེངས་པ་བསྐོས་ནས། གདན་ས་ལོ་བཅོ་བརྒྱད་མཛད་ནས་གཤེགས། དེའི་རྗེས་སུ་སློབ་དཔོན་ཙན་ཁྲོ་བ་ཚུལ་ཁྲིམས་མགོན་ནི་འཁྲུངས་ཡུལ་ཀ་བ་ཡུ་པ།
སངས་རྒྱས་སྟོན་པ་ལ་སླེབས།་འདིས་གདན་ས་ལོ་ཉི་ཤུ་རྩ་གསུམ་མཛད་ནས་གཤེགས། དེའི་རྗེས་སུ་ད་ལྟའི་རིན་པོ་ཆེ་འདི་འོ།།བྱ་ཡུལ་བའི་ཆོས་བརྒྱུད་འཛིན་པ་ནི་སྤྱན་ཡས་པའང་ཡིན་ལ།
སྤྱན་ཡས་པ་གནས་བརྟན་དར་མ་བཀྲ་ཤིས་ཀྱིས་སྤྲུལ་སྐུ་བྱ་ཡུལ་བའི་སློབ་མ་གནུབས་མཆོད་གནས་ལ་གདམས་ངག་ཞུས། ཟེམ་ཚེ་རིང་མོའི་སློབ་མ། འོད་གསལ་ཆེན་པོའི་སློབ་མ་སྤྱན་ཡས་པར་གྲགས་པས་འོད་གསལ་གྱི་གདན་ས་བཟུང་།
དེའི་དབོན་པོ་མཁན་པོ་རྒྱལ་ཚ་བ། མཚན་དངོས་གཞོན་ནུ་གྲགས་པས་ཁུ་བོ་ལ་གདམས་ངག་རྫོགས་པར་ཞུས། ཡང་མཁན་པོ་གོང་མ་ནམ་མཁའ་གཞོན་ནུས་ཀྱང་ལུག་མགོ་ཐང་དུ་སྒོམ་པ་བྱང་སྐྱབས་ལ་སེམས་སྐྱེད་གོང་མ་ཞུ་བ་ལ་

བྱོན། དེའི་རྟེན་འབྲེལ་གྱིས་སྒོམ་པ་བྱང་སྐྱབས་ཀྱི་ཚེམས་དུང་གཡས་འཁྱིལ་དུ་སོང་བ་སྤྱན་ཡས་སུ་བྱེན་ཏེ། ད་ལྟའང་སྤྱན་ཡས་ཀྱི་རྟེན་གསུམ་ནང་ན་བཞུགས་ཤིང་། ད་ལྟ་ཡན་ཆད་དུ་བྱ་ཡུལ་དང་།ཆོས་བརྒྱུད་དང་།
རྣམ་ཐར་གཅིག་པའི་རྒྱུ་མཚན་དེ་ཡིན། དགྱེར་སྒོམ་ཆེན་པོས་རྒྱ་མ་བཏབ་པའི་རྗེས་སུ། སངས་རྒྱས་དབོན་སྟོན་གྱིས་རྒྱ་མའི་ལྷ་ཁང་གསར་མ་བཏབ། དེའི་རྗེས་སུ་སློབ་དཔོན་སང་ཡོན།དེའི་རྗེས་སུ་དབོན་པོ་གཞོན་ནུ་སེང་གེ
དེའི་རྗེས་སུ་སློབ་དཔོན་སྐམ་དགོན་པ་གཞོན་ནུ་འབུམ། དེ་རྗེས་སློབ་དཔོན་འོད་འབྱུང་།སྤྲུལ་སྐུ་བྱ་ཡུལ་བའི་སྐྱེ་བར་གྲགས་ཏེ། དེའི་རྒྱུ་མཚན་བྱ་ཡུལ་གྱི་རི་རྩེའི་ལྕགས་རི་དེ་ལེགས་གསུང་ལགས་འདུག་ཞུས་པས་དེའི་ཐད་ཀའི་བྲག་དེ་མ་ཕེད་པར་རྡོ་འདྲེད་ཁ་བ་གཅིག་བཞག་ཡོད་པ་ཡིན་གསུང་ཟེར
དེ་རྗེས་སློབ་དཔོན་གཞོན་ནུ་འོད། དེ་རྗེས་སློབ་དཔོན་བཀྲ་ཤིས་རྒྱལ་མཚན།
དེ་རྗེས་སློབ་དཔོན་གཞོན་ནུ་སེང་གེདེ་རྗེས་སློབ་དཔོན་ཀུན་བཟང་། དེ་རྗེས་གླང་ཐང་པ་སློབ་དཔོན་རྒྱལ་མཚན། དེ་རྗེས་བཟང་པོ་བ་ད་ལྟའོ། །འདི་དགྱེར་གྱི་གདུང་རྒྱུད་ཀྱིས་གདན་ས་མཛད་པ་སྲོལ་ཡིན་ནོ།
།ཡང་ཇོ་བོའི་བླ་མའི་བླ་མཆོད་བཞི་ལས་རྣལ་འབྱོར་པ་ཆག་ཁྲི་མཆོག རྣམ་འབྱོར་པ་ཤེས་རབ་རྡོ་རྗེ། རྣལ་འབྱོར་པ་འཛེང་དབང་ཕྱུག་རྒྱལ་མཚན་རྣམས་ཀྱིས་སློབ་མ་མ་བསྐྱངས།
རྣལ་འབྱོར་པ་ཆེན་པོ་ལུང་ཨ་མེས་བྱང་ཆུབ་དགོན་པ་བར་གྲགས་པའི་སློབ་མ་ཞང་ཀ་མ་བ། སྣན་སྣ་མོ་བ།

འབྲེང་ཀོ་ཏེ་ལུང་པ། ཚེ་སྐོང་སྣེ་ཟུར་བ་བཞི་ལས་དགོན་གྱི་བུ་བཞིར་གྲགས་པ། ཁ་རག་སྒོམ་ཆུང་དང་ལྔ་ཏེ། དེ་རྣམས་སོ་སོའི་རྒྱུད། ཁྱད་པར་སྣེ་ཟུར་བའི་རྒྱུད། གཙང་ན་དྲང་པོ་ལུང་པ་དང་སྤྱི་བོ་ལྷས་ས་པ་ལ་སོགས་པ་དང་།
དབུས་ན་རྒྱ་མ་རིན་ཆེན་སྒང་པའང་ཡིན་ཏེ། དེ་ལ་སོགས་པ་གདམས་ངག་གཙོར་བོར་སྟོན་པས་བཀའ་གདམས་གདམས་ངག་པར་གྲགས་སོ། །ཡང་ཇོ་བོའི་སློབ་མ་ནག་ཚོ་ལོ་ཙྪ་བ། དེའི་སློབ་མ་རོང་པ་ཕྱག་སོར་བ།
སྐུ་ཚེ་རིལ་པོ་སྐུ་མཚམས་ལ་བཞུགས། ལན་གཅིག་འཁྲུག་བཟླུམས་ལ་བཏོན་པ།རྨ་ཚ་བྱང་རྡོར་གྱིས་འོན་ཤང་དྲོར་སྤྱན་དྲངས་ཏེ། གྲྭ་པ་ལྔ་བརྒྱ་དང་བཅས་པས་ཆོས་ཞུས་པའི་ནང་ནས་ཟུར་ཆོས་པ་བཞིས་ཟིན་བྲིས་སོ་སོར་བྱས་པས།
བསྟན་རིམ་བཞི་བྱུང་བས། རོང་པའི་བུ་བཞིར་གྲགས་པ་ནི། ཟུལ་ཤུའི་བྱ་འདུལ་བ་འཛིན་པ་ཆེན་པོ། རང་རྟོག་ཅན་པ། གཙང་ན་ཞུ་ལན་པ་ཆེན་པོ། །ནམ་འབར་བ་ཆེན་པོ།འདིས་གནམ་འབར་དང་རམ་ལྷ་སྡིངས་བཏབ།
དེ་དག་ནི་རོང་པའི་བཀའ་བརྒྱུད་ལགས། རོང་པ་ཕྱག་སོར་བའི་དགོན་པ་བཅོམ་ཆུང་བའི་ཕུ། རྭ་སྒྲེང་གི་འོག་ན་ཡོད་པས། བཀའ་གདམས་འོག་མར་གྲགས་ཏེ། རྭ་སྒྲེང་བཀའ་བརྒྱུད་དང་གཉིས་ཀ་ལ་བཀའ་གདམས་གོང་འོག་དུ་གྲགས་སོ།
།རྒྱལ་སྲིད་འདོད་ཡོན་ཡོངས་དོར་ནས།།གཞན་དག་བདེ་བས་ཐུགས་དགྱེས་པ།།

མར་མེ་མཛད་དཔལ་འཕྲིན་ལས་དང་།།གངས་ཅན་ཕན་བདེ་མཉམ་དུ་རྒྱས།།

བདུན་པ། རྔོག་ལོ་ཙྪ་བའི་བཤད་བརྒྱུད་ཀྱི་མཛད་པ་ཇི་ལྟར་འཕེལ་བའི་སྐོར། དཔལ་ལྡན་རྔོག་ལོའི་བཤད་བརྒྱུད་འདི་ནི་ཤིན་ཏུ་ཆེས་བཀའ་དྲིན་ཆེ་བ་ཞིག་ཡིན་ཏེ། གངས་ཅན་ལྗོངས་ན་བཤད་ཉན་མཛད་པ་ཕལ་ཆེར་ལོ་ཙྪ་བ་ཆེན་པོ་ལས་མ་བརྒྱུད་པ་མེད་པས་སོ།
།དེ་ལ་སྔོན་གྱི་ཡི་གེ་ལ་འདི་ལྟར་སྣང་སྟེ། ཁ་བ་ཅན་གྱི་ལྗོངས་འབྲོག་མཚོ་དང་ཉེ་བའི་སར། སྔགས་རྙིང་མ་བའི་དགེ་བཤེས་རྡོ་རྗེ་གཞོན་ནུ་བྱ་བ་ལ་སྲས་ལྔ་ཡོད་པའི་ཆེ་ཤོས་རྔོག་ལེགས་པའི་ཤེས་རབ་ཀྱིས།
ཇོ་བོ་ཆེན་པོ་རྗེའི་ཕྱག་ཕྱི་ལ་བྱོན་པའི་དུས་སུ། སྙེ་ཐང་ནས་གསང་ཕུ་ལ་ཕྱག་མཛུབ་བཙུགས་ཏེ། ལུང་པ་ཡ་གིའི་ནང་ན་དུང་གཡས་སུ་འཁྱིལ་བ་འདྲ་བ་གཅིག་ཡོད།
དེའི་སྟེང་དུ་ལེགས་ཤེས་ཁྱོད་རང་གཙུག་ལག་ཁང་ཐོབ་ལ་བཤད་ཉན་གྱིས་ཞེས་ལུང་བསྟན་པས། དེ་ནས་དུས་མི་རིང་བ་ཞིག་ན་བྲག་ནག་གི་འོག་དེར་སྡེ་ཆུང་གཅིག་བཏབ་ནས་བཞུགས་པས་འགྲོ་དོན་མ་བྱུང་།
རྟིང་ལ་ནེའུ་ཐོག་གི་ས་ཆ་དེར་གཟིགས་པས། སྔར་ལུང་བསྟན་པའི་ས་ཆ་དེ་ཡིན་པར་མཁྱེན་ནས།གསང་ཕུ་ནེའུ་ཐོག་གི་གཙུག་ལག་ཁང་བཞེངས་ཏེ་བསྟན་པའི་བྱ་བ་མཛད་དོ། །དེའི་གཅུང་པོ་ཀླུ་ཁྲི།
ཀླུ་བྱང་། ཆོས་སྐྱབས།

ཐུབ་པ་བཞི་ལས། ཆོས་སྐྱབས་ཀྱི་སྲས་ནི་ལོ་ཙྪ་བ་བློ་ལྡན་ཤེས་རབ་ཡིན་ཏེ། དེའང་ལྕགས་མོ་ཕག་གི་ལོ་ལ་སྐུ་འཁྲུངས། སྐྱེས་བུ་དམ་པ་དེས་སྐུ་ན་གཞོན་ནུའི་དུས་ནས་ཁུ་བོ་དང་ཀ་ཆུའི་སྦོ་ཆུང་ཚུལ་ཁྲིམས་ཤེས་རབ་ལ་སོགས་བསྟེན་ནས་རྒྱུད་སྦྱངས།
དགུང་ལོ་བཅུ་བདུན་ལོན་པའི་དུས་སུ་མངའ་རིས་སྟོད་ཀྱི་ལྷ་བྱང་ཆུབ་འོད་ཀྱི་དབོན་པོ་མངའ་བདག་རྩེ་ལྡེས་རྒྱ་གར་དུལོ་ཙྪ་སློབ་པ་ལ་བརྫངས་ནསཞེསཡི་གེ་རྙིང་པ་དང་ཆོས་འབྱུང་ལས་གསུངས་ཤིང་།
འགའ་ཞིག་ན་རེ། ཁུ་བོས་བཀའ་གནང་ནས་རྒྱ་གར་དུ་འགྲོ་དགོངས་ནས།མངའ་རིས་སྟོད་དུ་ཕེབས་ཙ་ན། སྐུ་ན་གཞོན་པའི་སྟབས་ཀྱིས་ལྟད་མོ་ཆེན་པོ་གཅིག་གི་སར་བྱོན་པས།
ཁུ་བོས་ཆོས་རྒྱགས་སུ་གནང་བའི་གསེར་ཉུང་ཤས་གཅིག་ཡོད་པ་བོར་བ་ལྷ་བླ་མ་བྱང་ཆུབ་ཀྱིས་གསན་ནས་ཁྱོད་རྒྱ་གར་དུ་འགྲོ་བ་ཤིན་ཏུ་ལེགས། སངས་རྒྱས་ཀྱིབསྟན་པ་ལ་ཕན་པ་ཞིག་གྱིས་གསུངས་ནས་ཞལ་ཏ་བྱོན།
མཐུན་རྐྱེན་དུ་གསེར་ཐིག་པོ་ར་མཆིན་ཙམ་གཅིག་གནང་། ཚུར་ཕེབས་དུས་ལོ་ཙྪའི་སྦྱིན་བདག་མཛད་པར་ཞལ་གྱིས་བཞེས་ཏེ་བརྫངས་ཟེར་ཡང་། ལྷ་བླ་མ་བྱང་ཆུབ་འོད་དང་དུས་མི་མཚུངས་བསམ་མོཡུལ་དབུས་དང་ཁ་ཆེ་ལ་སོགས་པར་བྱོན།
པཎྚི་ཏ་སད་ཛ་ན་དང་།འབུམ་ཕྲག་གསུམ་པ་དང་། ས་ར་ཧ་དེ་དང་། མ་ཧཱ་ཛ་ན་དང་། སུ་མ་ཏི་ཀིརྟི་དང་། སྐལ་ལྡན་རྒྱལ་པོ་ལ་སོགས་པ་མཁས་གྲུབ་དུ་མ་བསྟེན། རྒྱ་བལ་དུ་ལོ་བཅུ་བདུན་གྱི་བར་དུ་བཞུགས་ནས།
མངའ་

རིས་སྟོད་དུ་ཕེབས། མངའ་བདག་དབང་ལྡེ་དང་ཁྲི་བཀྲ་ཤིས་དབང་ཕྱུག་བཙན་གྱིས་འགྱུར་གྱི་ཡོན་བདག་མཛད་ནས། ཚད་མ་རྒྱན་ལ་སོགས་པ་ཆོས་མང་པོ་བསྒྱུར། དེ་རྗེས་དབུས་སུ་ཕེབས་ནས་ཁུ་བོའི་གདན་ས་གསང་ཕུ་ནེའུ་ཐོག་ལ་སོགས་པ་གནས་ཁྱད་པར་ཅན་མང་པོར་ཆོས་གསུངས།
དབུས་གཙང་། ལྷོ་བལ། མདོ་སྟོད་སྨད།ཤར་ཙོང་ཁ། རྒྱ་མི་ཉིག་ལ་སོགས་གྲུབ་མཐའ་འཛིན་པ། སློབ་མ།ཉིང་སློབ་ཏུ་མ་གྱུར་པ་མེད་ཅིང་། དབུས་གཙང་དུ་ལོ་བཅུ་བདུན་འགྲོ་དོན་མཛད།
དེའི་ཐུགས་ཀྱི་སྲས་ཞང་ཚེ་སྤང་ཆོས་ཀྱི་བླ་མ།ཞང་གྲོ་ལུང་པ་བློ་གྲོས་འབྱུང་གནས། ཁྱུང་རིན་ཆེན་གྲགས།འབྲེ་ཤེས་རབ་འབར་བ་བཞི་ལ་སྲས་ཀྱི་ཐུ་བོ་བཞི་ཟེར།
གཞན་ཡང་གངས་པ་ཤེའུ། གུང་བུ་ར་ཅན། ཤལ་པོ་མི་དིག མེ་ལྷང་ཆེ་ཆེར། དམར་གབ་ཡ༑ ཏོག་སྐྱའོ་ལ་སོགས་པ་བསམ་གྱིས་མི་ཁྱབ་པ་སྨིན་པར་མཛད་བའི་ནང་ནས། ཞང་ཚེ་སྤོང་ཆོས་ཀྱི་བླ་མས་ནེའུ་ཐོག་གི་གདན་ས་ལོ་སུམ་ཅུ་སོ་གཉིས་མཛད།
དེའི་རྗེས་སུ་གཉལ་པ་རི་ལུས་ལོ་གཉིས། རྣམ་བར་བས་ལོ་བརྒྱད། བླ་མ་དེ་གསུམགྱི་སློབ་མ་སློབ་དཔོན་ཆ་པ་ཆོས་ཀྱི་སེང་གེས་ཁྱུང་རིན་ཆེན་གྲགས་ཀྱི་སློབ་མ་རྒྱ་དམར།
སྟག་པ་ཁ་ཆེ་ལ་སོགས་ཉང་སྟོད་སྟག་ཚལ།སྨོན་འགྲོ་ལ་སོགས་སུ་བཤད་པ་མཛད་པའི་དྲུང་དུ་བྱོན་ཏེ། སྟོད་ལུང་རྒྱ་དམར་ཟུར་དུ་བསྟེན་ནས། ལུང་རིགས་ཀྱི་སྒྲོ་འདོགས་བཅད་དེ། དགེ་བའི་བཤེས་གཉེན་ཆ་པ་ཆོས་ཀྱི་སེང་གེ་དེས་ནེའུ་ཐོག་གི་

གདན་ས་ལོ་བཅོ་བརྒྱད་ཀྱི་བར་དུ་མཛད་ཅིང་། སླར་ཡང་ཞང་གྲོ་ལུང་པའི་སར་བྱོན་ནས་སྒྲོ་འདོགས་བཅད་དེ། བུ་སློབ་བསམ་གྱིས་མི་ཁྱབ་པ་མངའ་ཡང་། སྲས་ཀྱི་ཐུ་བོར་གྱུར་པ་གཙང་ནག་བརྩོན་འགྲུས་སེང་གེ
དན་བག་སྨྲ་བའི་སེང་གེ འབྲུ་ནག་བསོད་ནམས་སེང་གེ། རྨ་བྱ་རྩོད་པའི་སེང་གེ རྩགས་དབང་ཕྱུག་སེང་གེ ཉང་བྲན་ཆོས་ཀྱི་སེང་གེ ལྡན་མ་དཀོན་མཆོག་སེང་གེ གཉལ་པ་ཡོན་ཏན་སེང་གེ་སྟེ། སེང་ཆེན་བརྒྱད་ཟེར།
འགའ་ཞིག་ན་གཙང་པ་འཇམ་སེང་འདྲེན་པའང་གདའོ། །ཡང་ཁོན་ཇོ་སྲས་རྩེ་མོ། རྔོག་ཇོ་སྲས་ར་མོ། ཁུ་ཇོ་སྲས་ནེ་ཚམ། གཉོས་ཇོ་སྲས་དཔལ་ལེ་བཞིལ་ཇོ་སྲས་བཞི་ཟེར། ཡང་འགར་དབང་གྲུབ། ཀོང་པོ་ཇག་ཆུང་།
ལྷོ་པ་སྣོག་ཟན། སྤར་ཕུ་བ་བཞི་ལ་ཤེས་རབ་ཅན་བཞི་ཟེར། གཞན་ཡང་འཇད་པ་སྟོན་སྐྱབས། རྡོ་རྗེ་འོད་ཟེར་ལ་སོགས་པའི་རྡོ་རྗེ་འཛིན་པ་དང་། ཞང་ཚལ་པ་དང་། ཆོས་རྗེ་ཕག་མོ་གྲུ་པ་ལ་སོགས་པ་མཁས་གྲུབ་དུ་མ་སྨིན་པར་མཛད་པའི་སློབ་མ་རྣམས་ཀྱི་ནང་ནས་ཐུགས་ཀྱི་སྲས་རྩགས་དབང་ཕྱུག་སེང་གེས་གདན་ས་ལོ་ལྔ།
དེ་གཉིས་ཀའི་སློབ་མ་གཉལ་པ་དད་པ་བཟང་པོས་གདན་ས་ལོ་བདུན། འཇམ་ཙན་ནེས་ལོ་བདུན་བྱས།
འདིའི་རིང་ལ་གླིང་སྟོད་སྨད་གཉིས་སུ་གྱེས་པ་ཡིན་ཏེ། སྨད་པ་ལ་བཟད་པ་དར་མ་འོད་དང་བཟད་པ་དོན་གྲུབ་གཉིས་ཀྱིས་གདན་ས་ལོ་སུམ་ཅུ་མཛད། དེའི་རྗེས་སུ་འགྲལ་གྱི་ཆོས་བཞི་འགྲིལ་ནས་རོག་གིས་གདན་ས་ཟླ་བ་དྲུག་

མཛད། དེ་ནས་སློབ་དཔོན་འོད་ཟེར་མགོན་པོས་ལོ་སུམ་ཅུ་སོ་ལྔ་གདན་ས་མཛད་པ་ལ། སློབ་མ་སློབ་དཔོན་ཤག་གཞོན། དོན་གྲུབ་དཔལ། ཁ་རག་པ་ལ་སོགས་མང་དུ་བྱུང་ཡང་། སློབ་དཔོན་ཤཱཀྱ་གཞོན་ནུས་གདན་ས་ལོ་ཉི་ཤུ་རྩ་བརྒྱད་མཛད།
དེའི་རྗེས་སུ་རྒྱ་མ་བ་བཀྲ་ཤིས་རྒྱལ་མཚན་གྱིས་ལོ་བརྒྱད། ཕྱོགས་ལས་རྣམ་རྒྱལ་གྱིས་ལོ་བརྒྱད། དེའི་རྗེས་སུ་ཡར་འབྲོག་པ་གཞོན་ནུ་རྒྱལ་མཚན་གྱིས་གདན་ས་ཟླ་བ་བཅུ་གཅིག
དེའི་རྗེས་སུ་རྒྱལ་སྡེ་བ་གཞོན་སེང་གིས་གདན་ས་ལོ་བརྒྱད། དེའི་རྗེས་སུ་གཙང་དཀར་གྱིས་ལོ་གསུམ། དེའི་རྗེས་སུ་སློབ་དཔོན་བློ་གྲོས་སེང་གེ་དང་། དར་དབང་། བླ་མ་ཡེ་ཤེས་ལ་སོགས་གླིང་སྨད་པའི་གདན་ས་རྣམས་སོ།
།གླིང་སྟོད་པ་ནི་འཛམ་ཙ་ནེའི་སློབ་མ་གཙང་པ་འཇམ་སེང་། དེ་རྗེས་འཛིན་སྟོན།ཞུས་སྟོན། བློ་གྲོས་འབར་རྣམས་རིམ་པས་བྱོན་པའི་རྗེས་སུ། སློབ་དཔོན་གཉལ་ཞིག་འོན་ཤང་རྡོ་ནས་སྤྱན་དྲངས་ཏེ།
གདན་ས་ལོ་བརྒྱད་ཀྱི་བར་མཛད་ཅིང་སློབ་མ་བུ་དགུར་གྲགས་པ་བྱུང་སྟེ། བཟད་རིངས། ཕུ་དུང་དར་དཀོན། གཙང་པ་གྲུ་གུ་བ་རྣམས་ལ་སྔ་ཚར་གསུམ་ཡིན་ཟེར། བུ་ཡུག་པ་བསོད་ནམས་སེང་གེ
བོ་དོང་པ་རིན་ཆེན། སློབ་དཔོན་ཇོ་ནམ་གསུམ་ལ་བར་ཚར་གསུམ་ཟེར། རྒྱ་འཆིང་། འཇམ་སར། སྐྱེལ་ནག་གསུམ་ལ་ཕྱི་ཚར་གསུམ་ཟེར།དེ་ལྟར་སློབ་མ་མང་ཡང་གདན་ས་རྒྱལ་པ་སོ་སྟོན་གྱིས་ཁོང་བྲོས་པའི་རྗེས་སུ་རྒྱ་འཆིང་བདེ་བ་ཅན་སྤྱན་དྲངས་ཏེ་གདན་ས་མཛད།
དེའི་

རྗེས་སུ་ཁོང་རང་གི་སློབ་མ་ཆུ་མིག་པ་སེང་གེ་དཔལ་གྱིས་གདན་ས་ལོ་བཅོ་བརྒྱད་མཛད། དེའི་རྗེས་སུ་ལྡན་མ་གྲགས་རིན་གྱིས་གདན་ས་ལོ་བརྒྱད་མཛད། དེའི་རྗེས་སུ་ལྷོ་བྲག་པས་གདན་ས་མཛད་། དེ་རྗེས་ཁོང་རང་གི་སློབ་མ་ཉང་སྟོད་པ་ཡེ་ཤེས་མགོན་གྱིས་ལོ་བདུན་མཛད།
དེ་རྗེས་ལྷོ་བྲག་པས་བསྐྱར་ནས་སྔ་ཕྱི་རེ་མོས་འགྲིལ་བས་བླ་ཆོས་ཉི་ཤུ་རྩ་གཉིས་གསུངས། དེའི་རྗེས་སུ་བཙན་དགོན་པས་གདན་ས་ལོ་ཉི་ཤུ་མཛད།
དེའི་རྗེས་སུ་ཁོང་རང་གི་སློབ་མ་བླ་བྲང་དབོན་པས་གདན་ས་མཛད། དེའི་རྗེས་སུ་སློབ་དཔོན་གཞོན་རིན་གྱིས་གདན་ས་མཛད། དེ་རྗེས་ལྷ་ས་བ། དེའི་རྗེས་ཡ་ཙེ་པ། དེ་རྗེས་ལྷ་ཡུལ་བ། དེ་རྗེས་ཤེར་བཟང་།
དེ་རྗེས་རིན་གྲགས་པ་དང་ཡོན་རྒྱལ་ལ་སོགས་པ་གླིང་སྟོད་པའི་གདན་སའོ། །གཞན་ཡང་ལོ་ཙྪ་བ་ཆེན་པོའི་ཆོས་བརྒྱུད་འཛིན་པ་ནི། ལོ་ཙྪ་བ་ཆེན་པོའི་དངོས་སློབ་སྲས་ཀྱི་ཐུ་བོ་བཞིའི་ནང་ནས།
ཁྱུང་པོ་རིན་ཆེན་གྲགས་ཀྱི་སློབ་མ་སྟོད་ལུར་རྒྱ་དམར། སྟག་པ་ཁ་ཆེ་ལ་སོགས་ལས་བརྒྱུད་པ་ཉང་སྟོད་གནས་པར། སྨོན་གྲོ་བ་ལ་སོགས་པའོ། །འབྲེ་ཤེས་རབ་འབར་གྱིས་ཉང་སྟོད་གནས་སྙིང་དུ་ཆོས་བཤད།
ཕར་ཕྱིན་གྱི་གྲྭ་ས་བཙུགས་ཏེ། ལས་སྟོད་དཀོན་དཀར་གྱི་གདན་ས་མཛད་ཅིང་།དེང་སང་གི་བར་དུ་དེའི་མི་རྒྱུད་ཀྱིས་འཛིན། གཙང་པ་འབྲེ་རྒུད་ཀྱིས་དགའ་བ་གདོང་། བྱ་རོང་ཚང་ལ་སོགས་སུ་བཤད་དེ།
དེ་རྣམས་འབྲེ་ནས་བརྒྱུད་པའོ། །ཨད་བྱང་ཡེས་ཀྱིས་གནམ་ཙེང་ལྡེང་

དང་། གཞུའི་ཀུན་དགའ་ར་བ་ལ་སོགས་སུ་གསུངས་ཤིང་། གྲྭ་པ་འགྲིམ་དུས་གཅིག་ལའང་བརྒྱད་བརྒྱ་ཙམ་འདུས་ཤིང་། མཁས་མགོ་བཙུན་གྱི་ཐོན་པ་ཨད་ཅེས་ཟེར་རོ། །དེའི་སློབ་མ་དཀར་ཆུང་རིང་མོས་རྒྱལ་ལྡེ་སྨན་ཆུང་ལ་སོགས་སུ་བཤད་དོ།
།གཉའ་ཁུ་དབོན་ལ་སོགས་ཀྱིས་རྣམས་རྫིང་ཁ་ལ་སོགས་སུ་བཤད་དོ། །དཀར་ཆུང་རིང་མོ་དང་། ཁུའི་སློབ་མ་ཞང་ཨེ་པས་མོན་དྲ་དང་། རྒྱ་གྲོང་། འོར། སྐྱོ་རག མེ་རག འོན་ཤང་རྡོ་ལ་སོགས་སུ་མདོ་སྨད་ཚོ་བཞིའི་གྲྭ་པ་ལ་ཆོས་གསུངས་ཤིང་།
མཁས་པ་བསོད་རིན་ལ་སོགས་པ་དང་། གཉལ་པ་ཞིག་པོ། རྒྱལ་པ་སོ་སྟོན་ལ་སོགས་དཔག་ཏུ་མེད་པ་སྨིན་པར་མཛད་ལ། གྲལ་སྟན་ཟ་འོག་ལ་བྱེད་པ་དང་།
དུས་ཆོས་རེ་ལ་ཇ་སིག་ཆེན་པོ་ལྔ་བཅུ་ཙམ་སྐོལ་བ་ལ་སོགས་ལོངས་སྤྱོད་ཀྱང་དེ་དུས་ཁོ་ན་ཆེ་བར་གྲགས། དེའི་རྗེས་སུ་མཁན་ཆེན་བསོད་རིན་གྱིས་གདན་ས་བྱས། དེ་གྲུབ་ཐོབ་ལས་སྟོད་དམར་པོའི་བུ་ཆེ་ཤོས་ཡིན།
ལས་ཀྱི་མེ་ལོང་ལ་སོགས་པ་བསྟན་བཅོས་ཀྱང་མང་དུ་མཛད། རྗེས་སུ་གྲལ་ཤེས་རྒྱལ་གྱིས་གདན་ས་མཛད།སྐུ་ཚེའི་སྨད་ལ་ཤབ་འབྲེ་སྒང་དུ་བཤད་གྲྭ་བཙུགས་ཤིང་། དེའི་སློབ་མ་ར་གྲགས་ལ་སོགས་པ་ཡིན་ནོ།
།ཡང་ཞེ་པ་དང་། དན་འབག་གི་སློབ་མ་གཉལ་པ་ཞིག་པོས་འོན་ཤང་རྡོ་ལ་སོགས་སུ་བཤད། གཉལ་ཞིག་གི་སློབ་མ་དར་དཀོན་གྱིས་ཡར་ལུང་དང་མཚོ་སྨད་ལྷ་ཁང་ལ་སོགས་པར་བཤད་དེ། གཉན་དར་མ་སེང་གེ་དང་བྱ་ཡུལ་དཀར་མོ་

ལ་སོགས་པའི་སློབ་མ་བྱུང་ངོ་། །གཙང་དྲུག་གིས་ཞ་ལུར་བཤད་གྲྭ་བཙུགས། འུ་ཡུག་པས་ས་སྐྱར་བཤད་གྲྭ་བཙུགས་ཏེ། ཞང་མདོ་དཔལ་ལ་སོགས་པའི་སློབ་མ་བྱུང་ངོ་། །བོ་དོང་རིན་ཆེན་གྱིས་བྲག་རམ་གྱི་བཤད་གྲྭ་བཙུགས་སོ།
།སློབ་དཔོན་དར་འོད། དབུ་མ་བ་ཤེར་འབུམ། བུ་སྟོན་གྲགས་བཟང་ལ་སོགས་སློབ་མ་བྱུང་ངོ་། །ཡང་གཉལ་ཞིག་གི་སློབ་མ་རྒྱ་འཆིང་གིས་བདེ་བ་ཅན་བཏབ། དེ་རྗེས་ཁོང་རང་གི་དབོན་པོ་སངས་རྒྱས་ལ་སོགས་པས་ཆོས་བཤད།
དེའི་རྗེས་སུ་གཉན་གྲགས་ཚུལ། དེ་རྗེས་རྒྱ་སྟོན་བསོད་རིན། དེ་རྗེས་དགེ་བྲག་པ། དེ་རྗེས་སྙེ་ཐང་པ་བཀྲ་ཤིས་སེང་གེ་དང་། སློབ་དཔོན་བློ་རིན། ཡང་སློབ་དཔོན་བཀྲས་སེང་།
དེ་རྗེས་འཇམ་རིན་གྲགས་སང་། དགེ་སྐོང་པ། དར་མ་སེང་གེ་ལ་སོགས་པ་བདེ་བ་ཅན་པའི་གདན་ས་བ་ཡིན་ཏེ། ཡང་གཉལ་ཞིག་གི་སློབ་མ་བཟད་རིངས་ཀྱིས་ཁྲོ་ཕུར་བཤད་གྲྭ་བཙུགས་པས། འགབ་པ་དང་།སྟག་སྟོན་ལ་སོགས་པའི་སློབ་མ་མང་དུ་བྱོན།
དེའི་རྗེས་སུ་ལྡོ་གིས་གདན་ས་བྱས། དེ་གཉིས་ཀྱི་སློབ་མ་ལྷོ་པ་གྲུབ་སེང་གིས་བྱས་ཏེ།རོང་པ་དང་། རིགས་ཐིགས་པ་དང་། གཞོན་མཛེས་དང་།ཞང་ལམ་དང་། ཉག་ཅིག་ལ་སོགས་པ་སློབ་མ་མང་དུ་བྱོན།རིགས་ཐིགས་པའི་སློབ་མ་ཞ་ལུ་མཁན་ཆེན་བུ་སྟོན་རིན་པོ་ཆེ་ཡིན་ནོ།།ཡང་སྐྱེལ་ནག་གིས་སྣར་ཐང་དུ་ཆོད་མ་བཤད་པས།
སྐྱི་སྟོན་གྲགས་འབུམ་དང་། ཆུ་མིག་པ་སེང་གེ་དཔལ་ལ་སོགས་པ་བྱུང་།
སྐྱི་སྟོན་

གྲགས་འབུམ་གྱི་སློབ་མ་བཅོམ་ལྡན་རལ་གྲི་ཡིན། དེའི་སློབ་མ་མཁན་པོ་དབེན་ཟི་དང་། དབུ་ཚད་པ་རིན་བཟང་དང་། སྐྱི་སྟོན་ཤག་འབུམ། སྐྱི་སྟོན་གྲགས་རྒྱལ། གྲ་རིང་། གྲ་ཐུང་།རྩེད་རིང་། རྩེད་ཐུང་ལ་སོགས་པ་ཡིན་ནོ།
།དེའི་རྗེས་སུ་དབོན་པོ་རིན་འབྱུང་གིས་བཤད། དེའི་སློབ་མ་ལྡོང་ཡིན་ཏེ་གཉལ་པ་ཞིག་པོ་ནས་འཕྲོས་པ་རྣམས་སོ། །ཡང་སྨད་པའི་སློབ་དཔོན་འོད་ཟེར་མགོན་པོའི་སློབ་མ་སློབ་དཔོན་ཤག་གནོན།
ཚད་མའི་སྐྱེས་བུ་ལ་སོགས་པ་དུ་མ་ཡོད་པ་ལས། སློབ་དཔོན་ཤག་གཞོན་གྱི་བདག་རྐྱེན་དཔོན་སྨོན་ལམ་རྡོ་རྗེ་ཡབ་སྲས་ཀྱིས་མཛད་ནས་གུང་ཐང་དུ་བཤད་གྲྭ་བཙུགས། སློབ་དཔོན་ཤག་གཞོན་རང་ནེའུ་ཐོག་ཏུ་སྤྱན་དྲངས།རྟིང་གུང་ཐང་ཆོས་འཁོར་གླིང་གི་གདན་ས་ལ་སློབ་དཔོན་གྲུབ་དཔལ་བསྐོས།
དེའི་རྗེས་སུ་སློབ་དཔོན་ཤེས་རྒྱལ། དེའི་རྗེས་སུ་སློབ་དཔོན་བློ་བཟང་། དེ་རྗེས་བསོད་ནམས་དཔལ་དང་།
བྱམས་པ་དཔལ་དང་། ཀུན་བཟང་ལ་སོགས་པ་ཆོས་འཁོར་གླིང་པ་རྣམས་ཏེ་གླིང་སྨད་པ་ལ་འཕྲོས་པ་རྣམས་སོ། །ཨར་གྱི་སློབ་མ་ཁུ་ཤེར་བརྩོན་གྱིས་ཐང་པོ་ཆེར་ཆོས་བཤད་གྲྭ་པ་དང་གདུལ་བྱ་ཆེར་བྱུང་།
དེ་ལས་འཕྲོས་ནས་ད་ལྟ་སྨོན་འགྲོ་པ་དང་། ལྷག་ཏུ་བ་ལ་སོགས་པ་ཁུ་པ་དང་རྗེས་འབྲང་དང་བཅས་པའོ། །འཆད་རྩོད་རྩོམ་པའི་མཚན་ཉིད་ཡོངས་རྫོགས་ཏེ། །ཐར་ལམ་གསལ་བར་སྟོན་པའི་རྟགས་གྲུབ་པ། །ལོ་ཙྪ་ཆེན་པོའི་བཤད་བརྒྱུད་དྲི་མེད་འདི།
།ཐར་པ་དོན་གཉེར་

རྣམས་ཀྱི་མིག་ཏུ་གྱུར། །རྔོག་ལོ་ཙྪ་བའི་བཤད་བརྒྱུད་ཀྱི་སྐབས་སོ། །དཔལ་ལྡན་རྔོག་ལོ་ལ་སོགས་བསྟན་འཛིན་ཆེན་པོ་རྣམས་ཀྱི་རྣམ་ཐར་འཛིན་ཞིང་འཕྲིན་ལས་ཕུལ་དུ་བྱུང་བས། བསྟན་པ་འཛིན་པ་སྐྱེས་བུ་དམ་པ་འཇམ་དབྱངས་གུ་ཤྲི་ཆེན་པོའི་འཕྲིན་ལས་ལ།
རྩེད་ཐང་གི་ཆོས་གྲྭ་ཆེན་པོ་ཚུགས་པ་ཡིན་ཞིང་། ལྕགས་མོ་ཡོས་ཀྱི་ལོ་ལ་དྲུང་འཇམ་དབྱངས་ཆེན་པོ་བསྟན་པའི་བདག་པོར་མངའ་གསོལ་ནས།རྒྱས་པའི་བསྟན་བཅོས་ཚད་མ་རྣམ་འགྲེལ་གསུངས་པ་ནས་བཟུང་སྟེ།སྣེ་སྣོད་འཛིན་པ་མང་པོ་འདུས་ཤིང་།
སངས་རྒྱས་བྱང་ཆུབ་སེམས་པ་ཐམས་ཅད་ཀྱི་འཕྲིན་ལས་གཅིག་ཏུ་བསྡུས་པ། ཆོས་རྗེ་བསོད་ནམས་རྒྱལ་མཚན་དཔལ་བཟང་པོའི་ཞལ་སྔ་ནས་འཐུན་འགྱུར་གྱི་བཀའ་གནང་ནས།
སྟོབས་ཀྱི་འཁོར་ལོས་སྒྱུར་བ་ཏའི་སི་ཏུ་ཆེན་པོ།བདག་ཉིད་ཆེན་པོ་དེའི་གདན་སའམ། ཆོས་ཀྱི་འདུན་པ་ཆེན་པོར།འཕགས་པ་སྤྱན་རས་གཟིགས་དབང་ཕྱུག་གིས་བྱིན་གྱིས་བརླབས་པའི་གནས་རྩེད་ཐང་དུ་ཆོས་སྡེ་ཆེན་པོ་བཞེངས་ཤིང་།
མཐུན་རྐྱེན་ཕུན་སུམ་ཚོགས་པ་དང་བཅས་པ་བསྒྲུབས་ཏེ་སྡེ་སྣོད་འཛིན་པ་སྟོང་ཕྲག་གཅིག་ཙམ་འདུས་ཤིང་། ལོ་ཙྪ་བ་ཆེན་པོ་ལ་སོགས་པ་མཁས་གྲུབ་གོང་མ་རྣམས་ཀྱི་གདན་ས་བ་རྣམས་ཀྱིས་ཐོག་བྱས།
བོད་ཀྱི་མཁས་བཙུན་བཟང་གསུམ་དང་རིགས་རུས་ལ་སོགས་པ་མཆོག་ཏུ་གྱུར་པའི་སློབ་མ་བསམ་གྱིས་མི་ཁྱབ་པ་མངའ་ཞིང་། ལས་ཅན་མང་པོ་སྨིན་པར་མཛད་ལ།
འཇམ་དབྱངས་གུ་ཤྲི་ཆེན་པོས་ཆོས་ཀྱི་རྒྱལ་སྲིད་ལོ་

བཅུ་བཞི་བསྐྱངས་ཏེ། སངས་རྒྱས་ཀྱི་བསྟན་པ་གསལ་བར་མཛད་ཅིང་། དེའི་ཟུར་ཆེན་པ་ནི་སྡེ་སྣོད་འཛིན་པ་དཔལ་གྱི་རྒྱལ་མཚན་དང་། ཆོས་ཀྱི་སེང་གེའོ། །དེའི་རྗེས་སུ་བདག་ཆེན་པོ་དེའི་བཀའ་ཆོས་ཀྱི་རྒྱལ་སར་ས་ཆེན་པོ་ལ་བཞུགས་པའི་སེམས་དཔའ་ཆེན་པོ་གྲགས་པ་རིན་ཤིང་མོ་སྦྲུལ་གྱི་ལོར་བསྐོས་ཤིང་།
ལོ་གསུམ་གྱི་རིང་རྒྱལ་སྲིད་བསྐྱངས་ཏེ། མེ་མོ་ལུག་གི་ལོ་ཆུ་སྟོད་ཟླ་བའི་ཚེས་གསུམ་ལ་ཞི་བར་གཤེགས།
དེའི་ཚེ་ཀུན་གྱི་མཐོང་སྣང་དུ་གྲུབ་པར་ནམ་མཁའ་ལ་སྒྲ་དང་མེ་ཏོག་སྣ་ལྔའི་ཆར་ཆེན་པོ་བབ་པ་ལ་སོགས་པ་ངོ་མཚར་བའི་ལྟས་བསམ་གྱིས་མི་ཁྱབ་པ་བྱུང་ངོ་། །དེའི་རྗེས་ལ་སྡེ་སྣོད་གསུམ་ལ་བློ་ཡངས་ཤིང་།
ཁྱབ་པར་སྡེ་བདུན་སྨྲ་བ་རྣམས་ཀྱི་ནང་ནས་མཆོག་ཏུ་གྱུར་པ་འཇམ་དབྱངས་སྔོན་པོས་བླ་ཆོས་ལོ་གཅིག་གསུངས། དེའི་རྗེས་སུ་ཚོགས་གཉིས་སྔོན་དུ་སོང་བ་ཡོན་ཏན་དུ་མ་ལ་དབང་སྒྱུར་བའི་བདག་ཉིད།
དྲུང་བསོད་ནམས་གྲགས་པ་རྒྱལ་མཚན་དཔལ་བཟང་བོ་བསྟན་པའི་བདག་པོར་དབང་བསྐུར་ནས།གངས་ཅན་འདི་ན་ད་ལྟ་བསྟན་པ་འཛིན་པ་རྣམས་ཀྱི་གཙུག་གི་ནོར་བུ་བཞུགས་སོ། །ཐོས་ན་རྣ་བའི་དབང་པོ་ཚིམ་བྱེད་པ།
།མཐོང་ན་མཆོག་ཏུ་དྭངས་པས་ཡིད་དགེ་ཞིང་། །སྟེན་ན་ཐུགས་རྗེའི་དབང་གིས་དགེ་བ་འཕེལ།།ངོ་མཚར་ཁྱོད་ཀྱིས་བསྟན་པ་སྐྱོང་བར་ཤོག།

བརྒྱད་པ། ས་སྐྱའི་གདུང་རྒྱུད་དང་དེ་དག་གི་མཛད་པའི་སྐོར། མགོན་པོ་འཇམ་དབྱངས་ཀྱི་རྣམ་པར་སྤྲུལ་པ་དཔལ་ལྡན་ས་སྐྱ་པའི་གདུང་རྒྱུད་རྣམ་པར་དག་པ་འདིས་བསྟན་པའི་འཕྲིན་ལས་མཚུངས་པ་མེད་པས་འཛམ་བུའི་གླིང་འདིར་མི་རིགས་སྐད་རིགས་མི་གཅིག་པ་དུ་མ་དམ་པའི་ཆོས་ཀྱིས་བསྐྱངས་ཤིང་།
བསྟན་པའི་བདག་པོ་མཛད་ལ། ཁྱད་པར་བོད་ལ་བཀའ་དྲིན་ཆེ་བའི་ལོ་རྒྱུས་ནི་བསྟན་པ་ཕྱི་དར་དུ་གྲགས་པའི་བོད་དུ་གཙུག་ལག་ཁང་དང་སྡེ་མང་པོ་འཕེལ།
ཇོ་བོ་ཆེན་པོ་རྗེ་བོད་དུ་བྱོན་པའི་རྗེས་སུ་ཞུགས་པའི་མཁས་གྲུབ་མང་པོས་བསྟན་པ་བསྐྱངས་ཤིང་། རྔོག་ལོ་ལ་སོགས་པའི་བཤད་ཉན་དར་བའི་སྐབས་སུ། ཧོར་གྱིས་རྒྱལ་ཁམས་མནན་ཞིང་།
བོད་ཀྱི་ངོ་ལྟ་མ་བཅག་པས། བསྟན་འཛིན་ཆེན་པོ་རྣམས་ཀྱང་ཐུགས་ཐེ་ཚོམ་དུ་གྱུར་པའི་སྐབས་སུ། རྗེ་བཙུན་ཆེན་པོའི་ལུང་བསྟན་བཞིན་ཐམས་ཅད་མཁྱེན་པ་ཆོས་རྗེ་ས་སྐྱ་པ་ལ་ཧོར་གྱི་གདན་འདྲེན་བྱུང་མ་ཐག་བསྟན་པ་རིན་པོ་ཆེ་གསལ་བར་བྱས་པ་དང་།
གངས་ཅན་པ་ལ་སོགས་འགྲོ་བ་དུམ་སྐྱོབ་པའི་ཕྱིར་སྐུ་སྲོག་ལ་ལྟོས་པ་མེད་པར་ཧོར་ཡུལ་དུ་བྱོན། དེ་ནས་བཟུང་སྟེ་སྐད་རིགས་མི་གཅིག་པ་དུ་མ་སྨིན་པར་མཛད།
ཁྱད་

པར་སངས་རྒྱས་ཀྱི་བསྟན་པ་རིན་པོ་ཆེ་གནས་པའི་ས་ཕྱོགས་ཁ་བ་ཅན་གྱི་ལྗོངས་འདིར་ཧོར་དམག་ལ་སོགས་པའི་གནོད་པ་མེད་པར་མཛད་ཅིང། སྟོབས་ཀྱི་ཁ་ལོས་སྒྱུར་བ་སེ་ཆེན་གན་དང་བླ་མ་འཕགས་པ་ཡོན་མཆོད་དུ་འབྲེལ་ནས།
བསྟན་པ་རིན་པོ་ཆེ་ལ་ཕུ་དུད་དུ་ཞབས་ཏོག་བྱེད་དུ་བཅུག་ནས། བདེ་བར་གཤེགས་པའི་བསྟན་པ་ཆེས་གསལ་བར་མཛད་པ་ཡིན་ཏེ། དེ་ལྟ་བུའི་བཀའ་དྲིན་ཅན་གྱི་གདུང་རྒྱུད་ཀྱི་མཛད་པ་དང་ལོ་རྒྱུས་ནི་གདན་ས་ཆེན་པོ་ན་ཡོད་པའི་མཁན་གྱི་ཡིག་ཚང་རྙིང་པ་ན་འདི་ལྟར་སྣང་སྟེ།
གདུང་རྒྱུད་རིན་པོ་ཆེ་འདི་དང་པོར་ལྷ་ལས་ཆད། དེའང་ཐོག་མར་གནམ་ལྷ་མཆེད་གསུམ་བྱོན་པའི་ཆེ་བ་གནམ་ལྷ་སྤྱི་རིང་།
བར་པ་གནམ་ལྷ་གཡུ་རིང་། ཆུང་བ་གནམ་ལྷ་དབུ་སེ་ཞེས་བྱའོ། །དེ་རྣམས་ལ་མི་རྗེ་ཞུས་པས། ཆུང་བ་དེ་མི་ཡུལ་དུ་བྱོན། མིའི་རྗེ་མཛད། དེ་ལ་སྲས་བཞི་བྱུང་སྟེ།སེ་བྱི་ལི་སྤུན་བཞིར་གྲགས་སོ།
།དེ་རྣམས་ཀྱིས་ལྡོང་རུས་ཆེན་བཅོ་བརྒྱད་དང་འཐབས་སྐད། དེའི་གྲོགས་ལ་གནམ་ལྷ་གཡུ་རིང་བྱོན།ལྡོང་རུས་ཆེན་བཅོ་བརྒྱད་བཏུལ་ནས་བྲན་དུ་བཀོལ་སྐད་དོ། །འོ་ན་གདུང་རྒྱུད་འདི་གང་ལས་འདོད་ན།
གནམ་ལྷ་གཡུ་རིང་གིས་དམུའི་བུ་མོ་དམུ་ཟ་ལྡེམ་བུ་ཁབ་ཏུ་བཞེས་པ་ལ་སྲས་བདུན་བྱུང་སྟེ། མ་སངས་སྤུན་བདུན་དུ་གྲགས་སོ། །གཅེན་དྲུག་ཡབ་དང་བདུན་ལྷ་ཡུལ་དུ་གཤེགས་སོ། །ཆུང་ཤོས་དེས་ཐོག་ལྷ་འོད་ཆེན་གྱི་བུ་མོ་ཐོག་ལྕམ་འུར་མོ་བྱ་བ་ཁབ་ཏུ་བཞེས་པའི་སྲས་ཐོག་ཚ་དཔའ་བོ་སྟག་ཡིན་ནོ།
།དེས་

ཀླུའི་བུ་མོ་ཀླུ་ལྕམ་བྲ་མ་ཁབ་ཏུ་བཞེས་པའི་སྲས་ཀླུ་ཚ་རྟ་པ་འོད་ཆེན།དེས་མོན་བཟའ་མཚོ་མོ་རྒྱལ་ཁབ་ཏུ་བཞེས་པའི་སྲས་གཡའ་དང་སྤང་གི་མཚམས་སུ་སྐྱེས་པས་དེའི་མིང་གཡའ་སྤང་སྐྱེས་བྱ་བར་བཏགས་སོ།
།དེས་སྲིན་བུ་སྐྱ་རེངས་ཁྲག་མེད་བསད། གཡའ་འབྲུམ་སི་ལི་མ་ཕྲོགས་ཏེ་ཁབ་ཏུ་བཞེས་པས་སྲས་གཅིག་སྐྱེས་པ་དེ་སྲིན་པོ་དང་འཁོན་པའི་བར་དུ་སྐྱེས་པས། དེའི་མིང་འཁོན་བར་སྐྱེས་བྱ་བར་བཏགས་པས་དེ་ནས་འཁོན་ཞེས་བྱ་བ་གྲགས་སོ།
།དེས་བཙན་ཟ་ལྕམ་བུ་ཁབ་ཏུ་བཞེས་པས་སྲས་གཅིག་འཁྲུངས་པ་དེ་མཐོང་བ་ཙམ་གྱིས་ཡིད་འཕྲོག་པ། ཤིན་ཏུ་མཛེས་པ་གཅིག་བྱུང་བས། འདི་འདྲ་མི་ཡུལ་དུ་དཀོན་ཟེར་ནས།
མིང་དཀོན་པ་རྗེ་གུང་སྟག་ཏུ་བཏགས་སོ། །དེ་ཡབ་ཀྱིས་ཡུལ་གང་བཟང་ལྟ་བར་བཏང་བས། སྟོད་གཉན་རྩེ་ཐར་གྱི་ཡ་ཆད་ལ་ཡུལ་གྱི་དགེ་བརྒྱད་ཚང་བར་མཐོང་སྟེ། དེའང་མཚོ་རྗེ་མཚོ་མ་ནི་ཞིང་ཆུ་དང་བཏུང་ཆུར་བཟང་བ།
ཞིང་ཐང་ཆེན་དང་ཐང་ཆུང་ནི་ཁང་པ་དང་ཞིང་སར་བཟང་བ། ནགས་རྒུན་བུ་དང་རྒུན་དམུག་ནི་ཁང་ཤིང་དང་བུད་ཤིང་དུ་བཟང་བ། ཐར་གྱི་ཡ་ཆད་ནི་གམ་འབྲོག་དང་རྒྱང་འབྲོག་ཏུ་བཟང་བར་གཟིགས་ཏེ་ཡུལ་དེ་བཟུང་ངོ་།
།དེའི་དུས་སུ་བོད་ན་སྤྲུལ་པའི་རྒྱལ་པོ་ཁྲི་སྲོང་ལྡེ་བཙན་བཞུགས་པའི་སྐུ་རིང་ལ། ཟ་ཧོར་གྱི་མཁན་པོ་ཞི་བ་འཚོ་གདན་དྲངས།དེའི་སློབ་བུ་བོད་ཀྱི་བཙུན་པ་ལ་སྔ་བ་སད་མི་མི་བདུན་དུ་གྲགས་པ་ཡོད།
རྒན་གསུམ་གཞོན་གསུམ་བར་པ་གཅིག་དང་བདུན་ཡོད་པ་ལ།

བར་པ་རླངས་ཁམས་པ་སུ་ག་ཏ་ཝརྨ་རཀྵི་ཏ་ཞེས་བྱ་སྟེ། བོད་སྐད་དུ་བདེ་བར་གཤེགས་པ་བསྲུང་བ་ཞེས་བྱ། དཀོན་པ་རྗེ་གུང་སྟག་ནི་བློ་ཆེ་ཞིང་འཇིག་རྟེན་གྱི་བྱ་བ་ལ་མཁས་པས་རྒྱལ་པོའི་ནང་རྗེ་ཁ་ཡུན་རིང་དུ་བྱས།
དེའི་མིང་འཁོན་དཔལ་པོ་ཆེ་ཞེས་ཀྱང་གྲགས་སོ། །དེས་རླངས་ཁམས་པ་ལོ་ཙྪ་བའི་བུ་མོ་རླངས་ཟ་སྣེ་ཆུང་མ་བྱ་བ་ཁབ་ཏུ་བཞེས་པ་ལ། སྲས་གཉིས་བྱུང་བའི་ཆེ་བ་དེས་དབའ་ཡེ་ཤེས་དབང་པོ་དང་རང་གི་ཞང་པོའི་ཐད་དུ་རབ་ཏུ་བྱུང་སྟེ།
འཁོན་ཀླུའི་དབང་པོ་བསྲུང་བ་ཞེས་བྱའོ། །འགའ་ཞིག་གིས་མཁན་པོ་ཞི་བ་འཚོ་ཡིན་ལ། སློབ་དཔོན་རང་གི་ཞང་པོ་ཡིན་ཟེར་རོ། །གང་ལྟར་ཡང་ལོ་ཙྪ་བ་གཞོན་གསུམ་གྱི་ནང་ནས་ཐུགས་རབ་ཆེ་བ།
འཁོན་ན་ག་ཨིཏྲ་རཀྵི་ཏ་ཞེས་པ་སྔགས་དང་མཚན་ཉིད་ཀྱི་ཡོན་ཏན་ཕུན་སུམ་ཚོགས་པ་མངའ་བས། དེ་ནས་འཁོན་ལ་གྲགས་པ་ཆེན་པོ་བྱུང་བ་ཡིན་ནོ། །དེའི་གཅུང་རྡོ་རྗེ་རིན་པོ་ཆེ་ཞེས་བྱ་བ།
འགའ་ཞིག་གིས་འཁོན་ཀླུའི་དབང་པོ་སྐྲུ་མཆེད་བཞི་བྱུང་བར་བཞེད་ནས། ཆེ་བ་ཁྲི་མཛེས་ལྷ་ལེགས། གཉིས་པ་ཚེ་ལ་དབང་ཕྱུག གསུམ་པ་ཀླུའི་དབང་པོ།བཞི་པ་ཚེ་འཛིན། དེའི་སྲས་རྡོ་རྗེ་རིན་ཆེན་ཡིན་པར་བཞེད་ནའང་།འཁོན་གྱི་ཡིག་ཚང་རྙིང་པ་ན་དེ་མིན།
འཁོན་རྡོ་རྗེ་རིན་པོ་ཆེས་འབྲོགྲ་འདུལ་གྱི་བུ་མོ་འབྲོ་གཡང་ལོན་སྐྱིད་ཁབ་ཏུ་བཞེས་པ་ལ། སྲས་འབྲོ་ཚ་སྤུན་བདུན་བྱུང་ངོ་།
།ཕུ་བོ་ཆེ་བ་དེས་མང་ཡུལ་དུ་བྱོན་པས།དེང་སང་མང་ཡུལ་ན་འཁོན་མི་མང་པོ་ཡོད། དེ་འོག་གུང་ཐང་དུ་

གཤེགས། དེ་འོག་གད་དུ་གཤེགས་པས་དེ་ནབ་ཚོ་དང་སྤར་ཚོ་གཉིས་སུ་ཡོད་དོ། །དེ་འོག་གཉལ་དུ་གཤེགས་ཏེ། གཉལ་ལོ་རོ་ན་ད་ལྟ་ཡང་འཁོན་མང་དུ་ཡོད། དེ་འོག་ཉང་རོ་དང་ཤབ་ཏུ་སོང་སྟེ།ཉང་ཤབ་ཀྱི་འཁོན་རྣམས་ཡིན་ནོ།
།དེ་འོག་གྲུམ་པ་གཡའ་ལུང་དུ་བྱོན་པ་ཡིན། ཐ་ཆུང་ཕ་ཡུལ་དུ་བཞུགས། ག་སྟག་གྲུམ་པར་བྱོན་པ་དེ་མཚན་ཤེས་རབ་ཡོན་ཏན། དེ་ལ་སྲས་གཉིས་བྱུང་བའི་ཆེ་བ་དེ་མཁན་ཚུལ་ཁྲིམས་རྒྱལ་པོ། ཆུང་བ་ཁབ་སོ་སྟག་ཐོག་ཏུ་བྱོན།དེར་ཡང་འཁོན་མང་དུ་འཕེལ།
ཡང་འཁོན་ཤེས་རབ་ཡོན་ཏན་ལ།སྲས་ཡོན་ཏན་འབྱུང་གནས། དེ་ལ་ཚུལ་ཁྲིམས་རྒྱལ་པོ། སྐུ་མཆེད་བྱུང་བར་བྱས་ཡོད་། ཡི་གེ་རྙིང་པ་ན་འདི་མི་སྣང་།
མཁན་ཆེན་ཚུལ་ཁྲིམས་རྒྱལ་པོ་ལ་སྲས་གསུམ་བྱུང་བའི་བར་པ་དེ་བརྡལ་ཆང་ཚང་དུ་བྱོན། ཆེ་ཆུང་གཉིས་གཡའ་ལུང་དུ་བཞུགས་པ་ལ། ཆེ་བ་འཁོན་གཙུག་ཏོར་ཤེས་རབ་ལ་སྲས་བདུན་བྱུང་བ་དང་། ཁུ་བོ་ཆུང་བ་དང་བཅས་པས་འཁོན་མོ་བརྒྱད་དུ་གྲགས་པ་གཡའ་ལུང་ན་ཡོད།
སྲས་བདུན་པོའི་ལྔ་པ་དེ་འཁོན་དགེ་སྐྱབས། དེས་ཤབ་ཏུ་བྱོན། དེ་ལ་སྲས་གཉིས་བྱུང་བའི་ཆེ་བ་དགེ་མཐོང་། ཆུང་བ་ལ་ཤབ་སྟོད་ཀྱི་འཁོན་མི་རྣམས་གྱེས་པ་ཡིན་སྐད།
དགེ་མཐོང་གི་སྲས་འཁོན་བལ་པོ། དེའི་སྲས་ཤཱཀྱ་བློ་གྲོས། དེ་ལ་སྲས་གཉིས་བྱོན་པའི་ཆེ་བ་འཁོན་རོག་ཤེས་རབ་ཚུལ་ཁྲིམས་ཞེས་བྱའོ། །དེ་ཡན་ཆད་ཀྱི་འཁོན་རིམ་པར་བྱོན་པ་ཐམས་ཅད་ཀྱང་སྔགས་རྙིང་མ་བ་ཡིན།
འཁོན་རོག་

ཤེས་རབ་ཚུལ་ཁྲིམས་ཀྱི་གཅུང་པོ་ནི་འཁོན་དཀོན་མཆོག་རྒྱལ་པོ་ཞེས་བྱ་སྟེ། ཤིང་ཕོ་ཁྱི་ལོ་ལ་སྐུ་འཁྲུངས། དེ་ལྟ་བུའི་བླ་མ་དེ་ལ་འབྲོའི་གསོན་གཤིན་བྱེད་པའི་གདན་འདྲེན་བྱུང་བས་བྱོན། ཉི་མ་སྦྲེལ་པོའི་བར་ལྟད་མོ་རྩེད་འཇོ་མང་དུ་བྱེད་པའི་ནང་ནས།
སྔགས་པ་འགའ་ཞིག་གིས་དབང་ཕྱུག་མ་ཉི་ཤུ་རྩ་བརྒྱད་ཀྱི་མགོ་གཉན་རྣམས་གྱོན།ཕྱག་མཚན་སོ་སོར་བྱས། མ་མོ་རལ་པ་ཅན་གྱི་རྔ་སྟབས་དང་བཅས་ཏེ་འཆམས་པས།
དེ་ག་ལྟད་མོ་ཆེ་བས་ཁྲོམ་ཐོག་ཡང་དེས་ཆོད། མར་ཕེབས་དུས་བླ་མས་གཅེན་ལ་འདི་ལྟ་བུ་འདའ་ཞེས་ཞུས་པས། གཅེན་ན་རེ། ད་སྔགས་འཆོལ་པ་ཞེས་བྱ་བའི་དུས་བྱུང་བ་ཡིན། ད་བོད་དུ་རྙིང་མ་ལ་གྲུབ་མཚན་ཉིད་པ་མི་ཡོང་།
རང་རེ་ལ་ཡོད་པ་ཀུན་རང་རེ་དབང་ཆེ་བས། ཨ་པོ་རྒད་པོའི་ད་པེ་ཆ་ལྷ་རྟེན། སྔགས་ཀྱི་ལག་ཆ་ཀུན་གཏེར་དུ་སྦ། ང་ནི་ན་ས་རྒས། ཁྱོད་ནི་གཞོན་པ་ཡིན་པས།གསང་སྔགས་གསར་འགྱུར་ཟབ་མོ་ཡོད་འདུག
དེ་མང་མཁར་ན་འབྲོག་མི་ལོ་ཙྪ་མཁས་པར་ཡོད་འདུག་པས་དེ་ལ་སློབས་གསུངས་ནས་ཐམས་ཅད་གཏེར་དུ་སྦས། དེར་ཆོས་སྐྱོང་གི་ཆོ་འཕྲུལ་བྱུང་ནས། ཕུར་པའི་ཆོས་སྐོར་ཅི་རིགས་དང་།
གཏོར་མའི་ཆོ་ག སེང་ལྡེང་གི་ཕུར་པ་བཅོ་ལྔ་པ་ཆ་གཉིས་ཡོད་པ་དང་། དཀར་མོ་ཉིད་ཀྱིས་འཁོན་རོག་ཤེས་རབ་ཚུལ་ཁྲིམས་ལ་ཞལ་དངོས་སུ་བསྟན་ནས་མཛད་པའི་གཏོར་ཆོག་ལ་སོགས་རྣམས་བཏོན་ནས་གཅུང་ལ་གནང་།
གདུང་རྒྱུད་ཀྱི་དུས་གཏོར་མ་ཆག་པར་མཛད་དགོས་སོ། །བླ་མ་འདི་གཡའ་

ལུང་ཆུ་སྐྱར་ཡང་ཅི་རིགས་སུ་བཞུགས། བྲ་བོ་ལུང་པར་དགོན་ཆུང་གཅིག་བཏབ་ནས་ལོ་འགའ་བཞུགས་ཏེ། ས་སྐྱ་གོག་པོར་ཡང་གྲགས་སོ། །དེའི་ཚེ་རི་རྩེ་ནས་གཟིགས་པས། དཔོན་པོ་རིའི་ངོས་འགྲམ་ནས་དཀར་པོ་སྣུམ་པ།
ཆུ་གཡས་སུ་འབབ་པ། བཀྲ་ཤིས་པའི་དགེ་མཚན་མང་པོ་གཟིགས་ནས། དགོན་པ་གཅིག་དེར་བཏབ་ན་སངས་རྒྱས་ཀྱི་བསྟན་པ་དང་འགྲོ་བ་མང་པོ་ལ་ཕན་པར་དགོངས་ཏེ། ཇོ་བོ་གདོང་ནག་མ་ལ་ཞུས་པས་གནང་། ས་དེའི་བདག་པོ་ཞང་ཞུང་གུ་ར་བ་དང་།
བནྡེ་གྲོང་བཞི། ལྷ་མི་གྲོང་བདུན་དུ་གྲགས་པ་ཡོད་པ་རྣམས་ལ་འདིར་དགོན་ཆུང་གཅིག་བྱས་ན་ཁྱེད་རྣམས་ལ་གལ་བ་མེད་ལས་ཆེ། རིན་གཅིག་འཇལ་བྱསཔས།ཁོང་རྣམས་ན་རེ།
རིན་ཡེ་མི་འཚལ། དགོན་པ་མཛད་པར་ཞུ་ཟེར་བ་ལ། འོན་ཀྱང་གྲོག་ཕྱིས་ཚུན་ཆོད་འདི་འཐད་གསུངས་ནས།རྒོད་མ་དཀར་མོ་གཅིག མོ་གོས་གཅིག ནོར་བུའི་ཕྲེང་བ་གཅིགཁྲབ་གཅིག་རྣམས་ཀྱིས་མགོ་བྱས་པའི་རིན་བཅལ་ནས།
མོན་གྲོག་མར་བཅད། འབལ་གྲོག་ཡར་བཅད་བར་བླ་མ་ལ་དབང་བར་བྱས་སོ།།བླ་མ་དཀོན་མཆོག་རྒྱལ་པོ་དགུང་ལོ་བཞི་བཅུ་བཞེས་པའི་དུས་སུ། ཆུ་མོ་གླང་གི་ལོ་ལ་དཔལ་ལྡན་ས་སྐྱའི་གདན་ས་འགྲམ་བཏིང་ནས།
ཤར་བླ་བྲང་གི་ས་ཆ་ལ་བླ་བྲང་གི་མཐིལ་བྱས། ལྕགས་རི་རྩ་བརྒྱད་དུ་བྱས་པ་གཅིག་ཡོད་དོ། །དེ་ལྟ་བུའི་བླ་མ་དེས་བསྟན་པའི་བྱ་བ་རྒྱ་ཆེར་མཛད། དགུང་ལོ་དྲུག་ཅུ་རེ་དགུ་བཞེས་པ་ཆུ་ཕོ་རྟའི་ལོ་དབྱུག་གུ་ཟླ་

བའི་ཚེས་བཅུ་བཞི་ལ་བདེ་བར་གཤེགས། བླ་མ་དེས་གདན་ས་བཏབ་ནས་ལོ་སུམ་ཅུ་ཐམ་པ་བཟུང་། བླ་མ་དེ་ལ་སྲས་གཅིག་འཁྲུངས་པ་ས་སྐྱ་ཆེན་པོ་ཞེས་གྲགས། དེ་ཡང་བླ་མ་དཀོན་མཆོག་རྒྱལ་པོ་དགུང་ལོ་ང་དགུ་བཞེས་པ་ཆུ་ཕོ་སྤྲེའུ་ལ་གུ་ར་བའི་སྲིང་མོ་ཇོ་མོ་ཞང་མོ་ལ་བླ་མ་ཀུན་དགའ་སྙིང་པོ་འཁྲུངས་ཏེ།
དུས་རེ་ཞིག་གསང་ནས་ཡོད་པ་ལ། ཆེན་མ་རྡོ་རྗེ་ཕྱུག་མོས་ཚོར་ནས། མོ་ན་རེ། ཉིད་ཀྱི་གདུང་རྒྱུད་འདི་འཆད་དུ་འཕངས་པ་ཡིན།
ཞང་མོ་ལ་སྲས་ཡོད་པ་དེ་བདག་ལ་གསང་བ་མ་ལེགས་ཀྱང་། ད་ཉིད་ལ་སྲས་ཡོད་པས་ཆོག བདག་ལ་ནོར་མི་དགོས། བུའི་མ་ལ་ནོར་དགོས་པ་ཡིན་གསུངས་ནས། ས་སྐྱའི་མདུན་གྱི་མཆོད་ཞིང་ཆེན་མོ་མ་གཏོགས་པ་རྣམས་ཞང་མོ་ཡུམ་སྲས་ལ་གཏད།
དེ་ནས་དགུང་ལོ་བཅུ་གཅིག་ལོན་པ་ལ་ཡབ་དེ་བར་གཤེགས་ཏེ་རྩིས་བྱས་པས། གཤེགས་རྫོང་བྱེད་པ།ཕྱི་རྟེན་གྱི་འགྲམ་འདིང་བ། གདན་ས་བ་ཚུད་པ་རྣམས་ཉིན་གཅིག་ལ་གྲུབ་ན་ཤུལ་དང་ཕུན་སུམ་ཚོགས་པ་ཡོད་ཟེར།
ཡུམ་ན་རེ། ཉིད་ཀྱི་ཡབ་དང་ལོ་ཙྪ་བ་འབྲེལ་བའི་ཆོས་འདི་རྫུན་ཆུང་ཟེར་ནས་མཉེས།ཡབ་ཀྱི་སློབ་དཔོན་ཡང་ལོ་ཙྪ་བ་ཡིན་པས། ཉིད་ཀྱང་ལོ་ཙྪ་བ་གཅིག་ལ་ཆོས་སློབ་དགོས་ཤིང་།
ཉིད་ཆུང་བས་འོ་ཅག་གིས་དགོན་པ་མི་ཟིན། གདན་ས་བ་རི་ལོ་ཙྪ་བ་ལ་གཏད་པ་དྲག་ཟེར་ནས།བ་རི་བ་གཡུང་མཁར་མོ་ན་ཡོད་པ་སྤྱན་དྲངས་ཏེ། འཕྲང་བྲག་དམར་གཉིས་བསགས་ནས་ཆོས་འཁོར་བྱས་པ།
ཕྱི་རྟེན་གྱི་འགྲམ་

འདིང་། བ་རི་བ་གདན་སར་འདོན་པ་རྣམས་ཉིན་གཅིག་ལ་བྱས་ཏེ།སྨན་ཞིང་ཆེན་མོ་མ་གཏོགས་གཞིས་རྟེན་བླ་མ་བ་རི་བ་ལ་གཏད་དོ། །བླ་མའི་ཞལ་ནས་ཁྱོད་ཇོ་སྲས་ཀྱི་བུ་ལ་སློབ་གཉེར་བྱེད་དགོས་པ་ཡིན།དེ་ལ་ཤེས་རབ་དགོས་པས།
དེའི་ལྷ་འཕགས་པ་འཇམ་དཔལ་ཡིན།ཨ་ར་པ་ཙ་འདི་སྒྲུབས་གསུངས་ནས་བསྒྲུབས་པས་ཟླ་བ་དྲུག་ན་གྲུབ་སྟེ།འཇམ་དབྱངས་ཀྱི་ཞལ་གཟིགས་ཤིང་། དེའི་སྒྲུབ་ཁང་འཇམ་དཔལ་བྲག་ཁུང་དུ་གྲགས་པ།
བླ་བྲང་ཤར་གྱི་དཀྱིལ་ན་ཡོད་། དེ་ནས་དགུང་ལོ་བཅུ་གཉིས་ལོན་པའི་དུས་སུ་རོང་ངུར་མིག་དུ་བྱོན་པས།བྲང་ཏི་བའི་གྲྭ་པ་རྣམས་ཚོགས་ཚར་ནས་བྲང་ཁང་མེད་པས། སྲང་ཁ་ཕུགས་རྡུགས་གཅིག་ཏུ་ཕྱར་བའི་ཡོལ་བ་བཅད་ནས་བཞུགས་པའི་ཁང་མཛེས་གཅིག་ན་ཡར་འབྲོག་ཁོ་པེ་བའི་གྲྭ་པ་གཅིག་ལ་འབུམ་པ་སྨེ་བ་ནག་པོ་བྱུང་བ་ལ་ནད་གཡོག་མེད་པས་མ་བཟོད་ནས་ནད་གཡོག་མཛད་པས་དེ་ཕན་ཏེ་བླ་མ་ལ་གོས་ཏེ་སྙུན།
དེ་ཙ་ན་ས་སྐྱ་ན་ཨ་པོ་ཕག་སྟོན་བྱ་བའི་མིག་མཐོང་མཁན་པོ་གཅིག སྔ་དྲོ་ཉི་མ་ལ་ཐོན་ནས་བསྡད་ཙ་ན། ཤར་ཕྱོགས་ནས་བྲ་ཆུང་ཀོང་ཀ་ན་ཡར་རྟ་གྲོ་བོ་ཞོན། ཞྭ་ཐང་ཁུ་ཆལ་ཐབས་ཆག ཕོད་ཁ་ཆེན་པོ་ཅན་གཅིག་ལྕགས་ཡོབ་གཡོ།ག་གིན།
ས་སྐྱའི་ཐད་ཀར་རྟ་ཁ་སྒྱུར། ཀུན་དགའ་སྙིང་པོ་ན་ཡིན་ཡོད། ཁྱེད་ས་སྐྱ་བ་ཚོ་ཅི་མོལ་བ་ཡིན་ཟེར་བ་གཅིག་བྱུང་སྟེ། དེའི་ལོ་རྒྱུས་བསྙད་པས། ཨ་པོ་ཟེར་བ་བཞིན་ཡོང་པ་གཅིག་ཡོད།
ཕལ་ཆེར་བདེན་ཅོ་ཡོད་ཟེར། དེའི་དགོང་མོ་བང་ཆེན་

པས་སླེབས། མ་གཅིག་གི་ཀུན་དགའ་སྙིང་པོ་མ་ཤི་ན་རུང་། ཤི་ན་ང་ལའང་ས་སྐྱར་འཁོར་རྒྱུ་མེད་བསམ་ན། གཅོང་འཁྲུལ་བྱས་ནས་གསེར་ལ་སོགས་པ་མང་པོ་ཁྱེར་ནས་བྱོན། མཇལ་བ་དང་སྐུ་ན་གཞོན་པ་དང་། ཐག་རིང་དུ་བསྙུན་པས་བཤུམས་པས།
ཡུམ་ན་རེ། ཕ་ཇོ་སྲས་ཀྱི་བུ་བྱ་བ་བ་སྙིང་རུས་དགོས་པ་ཡིན། སྙིང་རུས་ཀྱི་ཚུ་གའམ། ཁྱོད་དགེ་འདུན་མང་པོ་རྒྱ་མཚོ་ལྟ་བུའི་གསེབ་ཏུ་ཤི་ན་རང་ལེགས་པ་ཡིན་ཏེ་ཟེར་ནས་ཤེད་བཅད་སྐད།
བླ་མ་འདིས་བླ་མ་མང་དུ་སྟེན་ཞིང་། ཁྱད་པར་བླ་མ་སེ་མཁར་ཆུང་པ་འདི་བླ་མ་དགོན་པ་པར་རིགས་ནའང་ཡི་གེ་རྙིང་པ་ན་སེ་མཁར་ཆུང་པ་བྱ་བ་སྣངལ་ཆོས་དང་གདམས་ངག་མང་དུ་ཞུས་ཤིང་། ཁྱད་པར་མགོན་པོའི་སྒྲུབ་ཐབས་རྗེས་གནང་དང་བཅས་བ་གནང་ནས།
དེའི་རྟེན་དུ་དར་ནག་དང་། ལྕགས་ཀྱི་རྡོ་རྗེ་རྩེ་དགུ་པ་གཅིག་དང་བཅས་ཏེ། མགོན་པོ་ལ་མི་ལ་ཟེར་བ་སྐད། ད་ང་རྒས་པས་ཁྱོད་མི་དགོས།
ཁྱོད་རང་འཁོན་ས་སྐྱ་པའི་རྗེས་ལ་སོང་ཤིག་ཟེར་ནས་བརྫངས། བླ་མ་འདི་ཉིད་ཀྱིས་དགུང་ལོ་ཉི་ཤུ་པ་ནས་དྲུག་ཅུ་རྩ་བདུན་གྱི་བར་གདན་ས་ལོ་ཞེ་བརྒྱད་བཟུང་ནས། ས་ཕོ་སྟག་གི་ལོ་ཐ་སྐར་གྱི་ཟླ་བའི་དཀར་ཕྱོགྭས་ཀྱི་ཚེས་བཅུའི་ཚེ་དཔའ་བོ་དང་རྣལ་འབྱོར་མའི་ཚོགས་ཀྱིས་བསུས་ཏེ་གཡས་རུ་སྐྱ་བོ་ཁ་གདངས་སུ་ཞི་བར་གཤེགས་ལ།
དེ་ལྟ་བུའི་བླ་མ་དེ་ལ་རིགས་ཀྱི་སྲས་བཞི་འཁྲུངས་ཏེ་ཇོ་མོ་ཆེ་ཆུང་གཉིས་བཞུགས་པ་ལས།
ཆུང་ཤོས་ཇོ་ལྕམ་ཕུར་མུ་བྱ་བ་ལ་གཅེན་ཀུན་

དགའ་འབར་འཁྲུངས་ཏེ། དེ་ཉིད་གཞོན་ནུ་ལ་རྒྱ་གར་དུ་བྱོན། མ་ག་ཏར་སློབ་གཉེར་མཛད། རིག་པའི་གནས་ལྔ་ལ་མཁས་པར་གྱུར་ནས་བོད་དུ་བྱོན་པར་གྲབས་བྱས་པའི་ཐོག་ཏུ་ཚད་པའི་སྙུང་གཞི་བྱུང་ནས་དགུང་ལོ་ཉི་ཤུ་རྩ་གཉིས་པ་ལ་མ་ག་ཏ་ཉིད་དུ་སྐུ་གཤེགས་སོ།
།ཇོ་མོ་ཆེ་བ་ཚ་མོ་རོང་པའི་ཇོ་ཡིན་པ་མ་གཅིག་འོད་སྒྲོན་བྱ་བ་ལ་སྲས་གསུམ་འཁྲུངས་པའི་ཆེ་བ་དེ་སློབ་དཔོན་རིན་པོ་ཆེ་བསོད་ནམས་རྩེ་མོ་ཞེས་བྱ་སྟེ།
དེ་ཉིད་ཡབ་དགུང་ལོ་ང་གཅིག་བཞེས་པའི་དུས་ཆུ་ཕོ་ཁྱི་ལོ་ལ་སྐུ་འཁྲུངས་ཤིང་། གཅུང་ལ་གདན་སའི་མཐིལ་ཞུགས་གཏད་དེ། དགུང་ལོ་བཞི་བཅུ་ཞེ་གཅིག་པ་ཆུ་ཕོ་སྟག་གི་ལོ་སྨལ་པོ་ཟླ་བའི་ཚེས་བཅུ་གཅིག་ལ་བདེ་བར་གཤེགས་སོ།
།འདི་མི་ཐུབ་ཟླ་བའི་སྤྲུལ་པར་གྲགས་སོ། །དེའི་གཅུང་རྗེ་བཙུན་གྲགས་པ་རྒྱལ་མཚན་ཡབ་དགུང་ལོ་ང་དྲུག་བཞེས་པ་མེས་མོ་ཡོས་ལ་འཁྲུངས། སྐུ་ཆེ་བའི་ཡོན་ཏན་བསམ་གྱིས་མི་ཁྱབ་པ་རྣམས་ཆོས་རྗེ་པས་མཛད་པའི་རྣམ་ཐར་ནས་སྟོན་ལ།
ཕྱག་རྗེས་དབུ་རྩེ་རྙིང་མ་བཞེངས། གདན་ས་ནི་ལོ་ཉེར་དྲུག་པ་ནས་བདུན་ཅུའི་བར་ལོ་ཞེ་ལྔ་མཛད་ནས། བདུན་ཅུ་པ་མེ་ཕོ་བྱི་བའི་ཁྲ་ཟླ་བའི་ཚེས་བཅུ་གཉིས་ལ་བདེ་བ་ཅན་དུ་གཤེགས་སོ།
།དེའི་གཅུང་དཔལ་ཆེན་འོད་པོ་ནི་ཡབ་དགུང་ལོ་ང་དགུ་པ་ལྕགས་ཕོ་རྟ་ལོའི་སྨིན་དྲུག་ཟླ་བའི་ཉེར་ལྔ་ལ་འཁྲུངས་ཏེ། དགུང་ལོ་ང་བཞི་པ་ཆུ་མོ་ཕག་གི་ལོ་ཟླ་བ་ལྔ་པའི་ཚེས་ཉེར་གཅིག་ལ་བདེ་བར་གཤེགས་སོ།
།བླ་མ་དཔལ་ཆེན་འོད་པོ་དེ་ཉིད་ལ་སྲས་གཉིས་མ་གཅིག་གར་ཕུ་མ་ཉི་

ཁྲི་ལྕམ་བྱ་བ་ལ་འཁྲུངས་ཏེ། ཆེ་བ་དེ་ཆོས་རྗེ་ས་སྐྱ་པ་ཎྜི་ཏཞེས་གྲགས་ཏེ། མཚན་ཀུན་དགའ་རྒྱལ་མཚན་དཔལ་བཟང་པོ་བྱ་བ་ཡིན་ནོ། །དེ་ཉིད་ཡབ་དགུང་ལོ་སོ་གསུམ་བཞེས་པ་ཆུ་ཕོ་སྟག་གི་ལོ་ཁྲ་ཟླ་བའི་ཚེས་ཉེར་དྲུག་ལ་འཁྲུངས་ཤིང་།
དེ་ཡུམ་གྱི་ལྷུམས་སུ་བཞུགས་པའི་དུས་སུ། ཀླུའི་རྒྱལ་པོ་རིན་པོ་ཆེའི་རྒྱན་ལྟར་མི་བཟོད་པ་གཅིག་ཁྱོད་ལ་གནས་གཡོར་ཟེར་བ་ཡུམ་ལ་རྨིས་ཤིང་། ལྷུམས་སུ་བཞུགས་པ་ན་ཡུམ་ལ་ཏིང་ངེ་འཛིན་བཟང་པོ་སྐྱེས།
སྐུ་བལྟམས་པ་ན་བར་སྣང་འོད་ཀྱིས་ཁེངས་པ་དང་། བལྟམས་ནས་གོག་ཤེས་ཙ་ན་སྔ་མའི་བག་ཆགས་སད་པས། སམ་ཏྲི་ཏའི་སྐད་སྨྲ་བ་བྱུང་།བོ་དོང་རིན་པོ་ཆེ་ལ་སོགས་དག་པའི་གདུལ་བྱ་འགའ་ཞིག་གིས་འཇམ་དབྱངས་དང་དབྱེར་མེད་པར་མཐོང་ཞིང་།
ངེས་པ་རྙེད་ལ།གཞན་ཡང་གསང་བའི་གནས་ལྟར་མི་མངོན་པ་དང་། དབུའི་གཙུག་ཏོར་གསལ་པོར་འཕགས་པ་དང་། སྨིན་མཚམས་ཀྱི་མཛོད་སྤུ་དུང་ལྟར་གཡས་སུ་འཁྱིལ་བ་ཡོན་ཏན་མང་དང་ལྡན་ནོ།
།མངོན་པར་ཤེས་པ་ཡང་མངའ་སྟེ། བྱང་ངོས་སུ་བྱོན་པའི་དུས་སུ། ཤིང་མོ་སྦྲུལ་གྱི་ལོ་སྟོན་ཟླ་འབྲིང་པོ་ཤར་བ་དང་། ཕྱགས་ཕེབས་ནས་གྲོངས་པའི་ལོ་གཅིག་གི་གོང་ལྕགས་ཕོ་ཁྱིའི་སྟོན་ཟླ་ཐ་ཆུང་ཤར་བའི་ཚེ།དྲུང་ན་འདུག་པ་འགའ་ཞིག་ལ།
ལྕགས་ཕག་ལ་ཞིང་གཞན་དུ་གཤེགས་ཟེར་བ་ཐོག་ཏུ་ཕེབས་གསུངས། དེ་ལྟ་བུའི་བླ་མ་དེས་བཞི་ཐོག་གཟིམ་ཁང་བཏབ།
ཤིང་ཕོ་འབྲུག་ལ་ཧོར་ཡུལ་དུ་བྱོན། སྤྱིར་

དགུང་ལོ་སོ་དྲུག་པ་ནས་བདུན་ཅུའི་བར་ལ་གདན་ས་ལོ་སོ་ལྔ་མཛད་ནས། དགུང་ལོ་བདུན་ཅུ་པ་ལྕགས་མོ་ཕག་གི་ལོ་སྨལ་པོ་ཟླ་བའི་ཚེས་བཅུའི་དུས། ལྷ་དང་རིག་པ་འཛིན་པ་དཔའ་བོ་མཁའ་འགྲོའི་བསུ་བ་དང་། ངོ་མཚར་བའི་ལྟས་དཔག་ཏུ་མེད་པ་དང་བཅས་ཏེ་བྱང་ངོས་སྤྲུལ་པ་སྡེའི་ལྷ་ཁང་དུ་བདེ་བར་གཤེགས་སོ།
།བླ་མ་དེའི་གཅུང་བསོད་ནམས་རྒྱལ་མཚན་ཡབ་དགུང་ལོ་སོ་ལྔ་བཞེས་པའི་དུས་ཤིང་ཕོ་འབྲུག་ལ་སྐུ་བལྟམས་ནས།
ནག་པོ་ཆེན་པོ་ལྕམ་དྲལ་བྲན་དུ་འཁོལ་ཞིང་མཐུ་རྩལ་ཡང་ཆེ་བར་གྲགས་ཏེ། དེའི་དུས་ན་ལ་སྟོད་ནས་ཉང་ཚ་ཤྲི་གཤེད་ཅེས་བྱ་བའི་གྱད་རྩལ་ཆེ་བར་གྲགས་པ་དེས་རྩལ་འདོར་ཡོང་པས་མ་ཐུབ་པར། ངོ་མཚར་བའི་གཏམ་རྒྱུད་མང་དུ་གྲགས་ཤིང་།
ལས་ཐབས་སུ་དགོན་པའི་ལྕགས་རི་ཡང་འདིས་མཛད། མོན་གྲོག་ལ་འོབས་གཡོན་བྱེད། འབལ་གྲོག་ལ་འོབས་གཡས་བྱེད། ས་དཀར་པོ་ཁོང་དུ་བཅུག་ནས། དཔོན་པོ་རི་ལ་བྱང་བྱེད།
ཁའུ་གཙང་པོ་ལ་ལྷོ་བྱེད་གསུང་བ་ལ། བགྲེས་པོ་ཀུན་ན་རེ། དེ་ཙམ་བྲང་ཁང་གིས་མི་ཁེངས་པས། འཚམ་པ་ཅིག་མཛད་པར་ཞུ་ཟེར་བ་ལ། ཁྱེད་རྣམས་དེ་ཙམ་ཞུ་བ་ནན་ཆེ་ན། རེ་ཞིག་ང་རང་གི་མདའ་རྒྱང་གྲུ་བཞི་གཅིག་བྱེད་གསུངས་ནས།
ཞིང་མོ་ཆེའི་སྟེང་ནས་བྱང་དུ་མདའ་འཕངས། དེས་སླེབས་པ་མན་ཆད་ལ་མཛད་ནས། དུས་ཕྱིས་ཆུ་ལྷོ་ལ་ཡ་ང་བྱེད་གསུངས་ནས་དགུང་ལོ་ལྔ་བཅུ་ང་དྲུག་བཞེས་པའི་དུས་ས་མོ་ཕག་རྒྱལ་གྱི་ཟླ་བའི་ཚེས་ཉེར་གཉིས་ལ་སྟོད་ལྡོག་གི་ཕག་

རི་རུ་སྐུ་གཤེགས་སོ། །བླ་མ་དེ་ལ་རིགས་ཀྱི་སྲས་ལྕམ་སྲིང་བརྒྱད་འཁྲུངས་པ་ལས། མ་གཅིག་ཀུན་སྐྱིད་ལ་གཉིས་འཁྲུངས་པའི་ཆེ་བ་དེ་བླ་མ་འཕགས་པ་བློ་གྲོས་རྒྱལ་མཚན་དཔལ་བཟང་པོ་ཞེས་བགྱི་སྟེ།བླ་མ་འདི་ཡབ་དགུང་ལོ་ང་གཉིས་བཞེས་པའི་དུས་ཤིང་མོ་ལུག་གི་ལོ་ཟླ་བ་གསུམ་པའི་ཚེས་དྲུག་ལ་སྐུ་བལྟམས་ཏེ།
དགུང་ལོ་གསུམ་པ་ལ་སྒྲུབ་ཐབས་མཚོ་སྐྱེས་ཐུགས་ལ་གསུངས་པས་ཀུན་གྱི་ཡ་མཚན་དུ་འཛིན་ཏེ།
འདི་ནི་ངེས་པར་འཕགས་པའོ་ཞེས་ཕྱོགས་ཀུན་ཏུ་གྲགས་པས། དེ་ཚུར་བཅད་འཕགས་པའོ་ཞེས་མཚན་དུ་གྲགས་སོ་ཞེས་རྣམ་ཐར་ལས་བཤད་ཀྱང་། འགའ་ཞིག་ན་རེ། འདིའི་དུས་སུ་ཆོས་རྗེ་ས་སྐྱ་པ་ཇོ་བོ་ཤཱཀྱ་མགོན་གྱིས་གདན་དྲངས་ནས་ཡར་ལུང་དུ་བྱོན།སྨོན་འགྲོ་ན་ཆོས་གསུང་གི་ཡོད་པའི་སྐབས་སུ།
མ་གཅིག་ཀུན་སྐྱིད་ལ་སྲས་འཁྲུངས་ཞེས་པའི་གཏམ་སྙན་སྐྱེལ་མ་སླེབས་པས། ཆོས་རྗེ་པའི་གསུང་གིས་དེ་ཤིན་ཏུ་ལེགས།
དེ་གཞན་ལས་ཁྱད་པར་དུ་འཕགས་པ་གཅིག་ཡོད་པར་འདུག་པས་མིང་འཕགས་པ་ལུག་སྐྱེས་བྱ་བར་ཐོགས་ཤོག བར་ཆད་མི་འབྱུང་བར་བྱ་བའི་ཕྱིར་གཏོར་མ་གཅིག་འཛུགས་དགོས་པ་དེ། ཀླུ་མེས་ཀྱི་གནས་ཡིན་པས་ཐང་པོ་ཆེར་བྱེད་གསུངས་ནས།
ཐང་པོ་ཆེའི་དབུ་རྩེ་རྙིང་མར་གཏོར་མ་གཙུགས་པ་དེ་དུས་ཕྱིས་བར་དུ་ཡོད་དོ། །དེ་ནས་བླ་མ་འཕགས་པ་དགུང་ལོ་བཅུ་ལོན་པ་ཤིང་ཕོ་འབྲུག་གི་ལོ་ལ་ཆོས་རྗེ་པའི་ཕྱག་ཕྱིར་བྱང་ངོས་སུ་བྱོན་པའི་ལམ་དུ་ཟུལ་ཕུར་ནམ་ཟ་འཕྲོད་གསོལ་ལ་སློབ་དཔོན་ཞུས།
དགེ་ཚུལ་

མཛད། ཆོས་རྗེ་པ་གཤེགས་རྟིང་། འཕགས་པ་དགུང་ལོ་བཅུ་དགུ་བཞེས་པ་གླང་གི་ལོ་ལ། སེ་ཆེན་རྒྱལ་པོ་རྒྱལ་བུར་བཞུགས་པ་དང་ལུ་པ་ཤན་ཞེས་པའི་ས་ཆར་མཇལ་བས་ཤིན་ཏུ་དད་ནས། བྱང་ངོས་རྒྱལ་བུ་མོང་གུ་དུ་ལ་ས་སྐྱ་པ་འདོད་གསུངས་ནས།
སེ་ཆེན་གྱི་བླ་མཆོད་མཛད། དེ་ནས་དགུང་ལོ་ཉི་ཤུ་རྩ་གཅིག་བཞེས་པ་ཤིང་མོ་ཡོས་ལོ་ལ་ཧོར་དང་རྒྱའི་སོ་མཚམས་ཐེ་ལེ་བྱ་བར་བསྙེན་རྫོགས་མཛད།མཁན་པོ་གྲགས་པ་སེང་གེ།
སློབ་དཔོན་ཇོ་དན། བྱང་ཐང་བ་བསོད་རྒྱལ། གསང་སྟོན་ཡར་ལུང་པ་ལསདགུང་ལོ་ཉི་ཤུ་རྩ་དྲུག་ལོན་པ་ལྕགས་ཕོ་སྤྲེའུའི་ལོ་ལ་སེ་ཆེན་རྒྱལ་སར་ཐོན་ནས་རྒྱལ་པོ་ཆེན་པོའི་བླ་མར་གྱུར་ཏོ། །དེནས་ཤིང་མོ་གླང་གི་ལོ་ལ་དགུང་ལོ་སུམ་ཅུ་རྩ་གཅིག་ལ་དབུས་གཙང་དུ་བྱོན་ཟེར་བ་དམ་པ་ཀུན་དགའ་གྲགས་ཀྱིས་བྱས་པའི་ཡི་གེ་ན་ཡོད།
ཇོག་པོ་འཆད་ཁ་བའི་ཞུས་ལན་ན་ཆོས་རྒྱལ་དགུང་ལོ་སོ་གསུམ་པ་མེ་མོ་ཡོས་བུའི་ལོ་སྨིན་དྲུག་ཟླ་བའི་ཚེས་བཅོ་ལྔའི་དགོང་མོ་འདམ་དུ་ཕྱགས་ཕེབས་བྱ་བ་འདུག
གང་ལྟར་ཡང་སྔར་ཆོས་ཀྱི་བཀའ་ལུང་མ་གསན་པ་དང་། དཔོན་ཆེན་ཤཱཀྱ་བཟང་པོས་གདན་དྲངས་ནས་བྱོན་པ་ཡིན། གེ་རེ་ལྷ་ཁང་དུ་ཕྱགས་ཕེབས་པའི་དུས་སུ།
བླ་མའི་གསུང་གིས་མི་ལ་ཉེ་གནས་གོ་ཆོད་བྱུང་འདུག་སྟེ་གསུང་བ་དཔོན་ཆེན་པས་རྒྱབ་ནས་ཐོས་ཏེ། སེམས་ཐོག་ཏུ་ཤིན་ཏུ་ལྕི་བར་བྱུང་བས་དེ་མ་ཐག་གེ་རེ་ལྷ་ཁང་གི་ཕྱི་སྐོར་གྱི་ཐིག་ཆོད་བླངས་ནས་ལྷ་ཁང་ཆེན་མོའི་མཐོང་ཁ་དང་མཉམ་པར་བྱས་ནས་

བརྩིགས་པ་ཡིན་ནོ། །དེ་ནས་སྦྲུལ་ལོ་ལ་གོང་དུ་བྱོན། ལོ་བདུན་བཞུགས་ནས་རྟིང་ལ་དཔོན་ཆེན་ཀུན་དགའ་བཟང་པོས་བོ་དུ་གདན་དྲངས། ཡར་ལམ་རེན་པོ་ཆེ་སྟོན་ཚུལ་གྱིས་གཡོ་འབས་ཕང་ཐོར་གིན་བ་ལང་དེ་གོང་སོགས་གནས་གཞི་སྟོང་རྩ་བརྒྱད་ཕུལ།
ད་ལྟ་ཕྱིས་གཞིས་པས་ཁ་འཇུག་པ་རྣམས་ཡིན མེ་ཕོ་བྱི་བ་ལོར་གདན་ས་ཆེན་པོར་ཕྱགས་ཕེབས། མེ་མོ་གླང་ལོ་ལ་ཆུ་མིག་ཆོས་འཁོར་མཛད། སྟག་ལོ་ལ་ཐུགས་དམ་བཀའ་འགྱུར་བཞེངས།
མདོར་ན་དེ་ལྟ་བུའི་བླ་མ་དམ་པ་འདི་བསོད་ནམས་ཅན་གྱི་སེ་ཆེན་རྒྱལ་པོ་དང་ཡོན་མཆོད་དུ་འབྲེལ། སྐད་རིས་མི་གཅིག་པའི་རྒྱལ་ཁམས་མང་པོ་ལ་བསྟན་པ་རིན་པོ་ཆེ་དར་ཞིང་རྒྱས་པར་མཛད།
ཁྱད་པར་དུ་བོད་དང་བསྟན་འཛིན་རྣམས་ཀྱི་ཤེད་སྐྱེད། འདི་ནས་བཟུང་ཏི་ཤྲཱི་གུ་ཤྲཱི་ལ་སོགས་པའི་མཚན་རིམ་པར་ཐོབ་ནས། གདུང་རྒྱུད་རིན་བོ་ཆེ་འདི་བསྟན་འཛིན་དང་བོད་ཁམས་ཡོངས་ལ་བཀའ་དྲིན་ཆེ་བའི་རྒྱུ་མཚན།མུ་ཏིག་འཇའ་ས་རིམ་པས་མགོ་བྱས།
གདན་ས་ཆེན་པོ་ན་ཡོད་པའི་བསྟན་པ་ཤེད་སྐྱེད་ཀྱིི་འཇའ་ས་རྣམས་ལ་གསལ། དེ་ལྟར་ཆོས་རྗེ་གཤེགས་ནས་བླ་མ་འདིས་ཆོས་ཀྱི་རྒྱལ་སྲིད་ལོ་ཉི་ཤུ་རྩ་དགུའི་བར་དུ་བསྐྱངས་ཏེ།
དགུང་ལོ་བཞི་བཅུ་རྩ་དྲུག་བཞེས་པ་ལྕགས་ཕོ་འབྲུག་གི་ལོ་སྨལ་པོ་ཟླ་བའི་ཉེར་གཉིས་སྔ་དྲོ་ངོ་མཚར་ལྟས་དུ་མ་དང་བཅས་ཏེ་དཔལ་ལྡན་ས་སྐྱའི་ལྷ་ཁང་བླ་བྲང་གི་གཟིམ་ཁང་དུ་བདེ་བར་གཤེགས་སོ།
།བླ་མ་འདིའི་མཛད་སྤྱོད་དང་གསན་ཡིག བསྟན་པའི་

བདག་པོ་མཛད་ཚུལ་རྣམ་ཐར་ཡོད་པ་ལས་ཤེས་པར་བྱའོ། །བླ་མ་འདིའི་གཅུང་སློབ་དཔོན་ཕྱག་ན་རྡོ་རྗེ་ཡབ་དགུང་ལོ་ང་དྲུག་བཞེས་པའི་དུས་སུ་ས་མོ་ཕག་གི་ལོ་ལ་སྐུ་འཁྲུངས་ཤིང་། བླ་མ་ཆོས་རྗེ་པའི་ཕྱག་ཕྱི་ལ་བྱང་ངོས་སུ་བྱོན།
དེ་དུས་གོ་དན་གྱིས་ཧོར་ཆས་སུའང་བཅུག་ཟེར འཕགས་པའི་ཕྱག་ཕྱིར་རྒྱ་ཡུལ་དུའང་བྱོན། སེམས་ཅནཤི་གསོས་ཐོགས་གཏུགས་མེད་པར་མཛད། ཡང་སེ་ཆེནརྒྱལ་པོས་བོད་སྤྱི་ཤེས་སུ་བཅུག་ནས་མིང་དམ་ཁ་བྱོན།
གདུང་རྒྱུད་འཛིན་དུ་བཅུག་ནས་དཔོན་མོ་མེ་གན་དུན་གནང་ཟེར འདི་ཉིད་ངེས་པར་རྡོ་རྗེ་འཆང་གི་སྤྲུལ་པ་ཡིན་པརབྱེད། སློབ་དཔོན་འདི་ཉིད་དགུང་ལོ་ཉི་ཤུ་རྩ་དྲུག་པའི་དུས་མེ་མོ་ཡོས་བུའི་ལོ་ཟླ་བ་བདུན་པའི་ཚེས་གཉིས་ལ་དཔེ་ཁང་གཟིམ་ཁང་དུ་བདེ་བར་གཤེགས་སོ།
།མ་གཅིག་ཇོ་འབྲོ་ལ་ལྕམ་སྲིང་གཉིས་འཁྲུངས་པའི་སློབ་དཔོན་རིན་ཆེན་རྒྱལ་མཚན་ནི་ཡབ་སློབ་དཔོན་བསོད་རྒྱལ་དགུང་ལོ་ང་ལྔ་བཞེས་པ་ས་ཕོ་ཁྱི་ལ་སྐུ་འཁྲུངས།
རྒྱུད་ལུང་མ་ kun: =མན? ངག་དུ་མ་མཁྱེན་ནས་ཏི་ཤྲི་ལ་སོགས་པའི་མིང་བྱིན་པ་མེད་ཀྱང། བླ་མ་འཕགས་པ་བོད་དུ་བྱོན་པའི་ཤུལ་དུ་སེ་ཆེན་གྱི་བླ་མཆོད་བླ་མའི་གདན་ས་ལྟ་བུར་མཛད་ཟེརསའི་བདག་པོ་རྒྱལ་པོ་ཆེན་པོའི་བླ་མཆོད་མཛད་ཅིང་།
དགུང་ལོ་བཞི་བཅུ་ཞེ་གཉིས་བཞེས་པའི་དུས་སུ་ས་མོ་ཡོས་བུའི་ལོ་ཟླ་བ་གསུམ་པའི་ཚེས་བཅུ་ལ་ཤིང་ཀུན་དུ་སྐུ་གཤེགས་ཤིང་།
དེ་ཉིད་ན་སྐུ་འབུམ་ཡང་ཡོད་དོ། །བླ་མ་དེ་ཉིད་ལ་ཡུམ་གཅིག་པའི་ལྕམ་མོ་སློབ་དཔོན་མ་འོད་

ཟེར་འབུམ་འཁྲུངས་སོ། །ཡང་མ་གཅིག་རྡོ་རྗེ་ལྡན་ལ་བླ་མ་ཡེ་ཤེས་འབྱུང་གནས་གཅིག་བུ་འཁྲུངས་པ་ནི་ཡབ་སློབ་དཔོན་བསོད་ནམས་རྒྱལ་མཚན་དགུང་ལོ་ང་ལྔ་བཞེས་པའི་དུས་སུ་ས་ཕོ་ཁྱི་ལ་སྐུ་འཁྲུངས་ཏེ།
སློབ་དཔོན་རིན་ཆེན་དང་དགུང་ལོ་གཅིག་ཡིན། བླ་མ་འདི་ཤརལ་ཟུར་དུ་བཞུགས་པས་མཁན་པོ་ཤར་ལ་ཟུར་པར་གྲགསཡོན་ཏན་ཕུན་སུམ་ཚོགས་པ་དང་ལྡན་ཞིང་། རྒྱལ་བུ་ཧུ་དཀར་ཆེའི་བླ་མ་མཛད་ནས་དགུང་ལོ་སོ་བདུན་བཞེས་པའི་དུས་ཤིང་ཕོ་ཁྱི་ལོ་ཟླ་བ་བཅུ་གཅིག་པའི་ཚེས་བཅུ་བཞི་ལ་ལྗང་ཡུལ་དུ་གཤེགས་སོ།
།སློབ་དཔོན་བསོད་ནམས་ཀྱི་ཇོ་མོ་གུང་ཐང་བཙད་པོའི་སྲས་མོ་ལྷ་གཅིག་མཛེས་མ་བྱ་བ་ལ་སློབ་དཔོན་མ་བསོད་ནམས་འབུམ་དང་།
སློབ་དཔོན་མ་ཉི་མ་འབུམ་གཉིས་འཁྲུངས་སོ། །སློབ་དཔོན་མ་བསོད་ནམས་འབུམ་བཙུན་མ་ཡིན། ཇོ་མོ་གླིང་བཏབ་ཏེ་བཙུན་མའི་སྡེ་བཙུགས་སོ། །ཡང་སློབ་དཔོན་བསོད་ནམས་ཀྱི་ཇོ་མོ་ཇོ་ལྕམ་ཧོར་མོ་བྱ་བ་ལ་སློབ་དཔོན་མ་རིན་ཆེན་འབྱུང་གནས་འཁྲུངས་སོ།
།སློབ་དཔོན་ཕྱག་ན་ལ་སྲས་གཅིག་བྱུང་སྟེ། མ་གཅིག་མཁའ་འགྲོ་འབུམ་བྱ་བ་ལ་སློབ་དཔོན་ཕྱག་ན་བདེ་བར་གཤེགས་ནས་ཟླ་བ་དྲུག་སོང་རྟིང་ས་ཕོ་འབྲུག་གི་ལོ་ཟླ་བ་དང་པོ་ལ་བདག་ཉིད་ཆེན་པོ་ངྷརྨ་པཱ་ལ་རཀྵི་ཏ་སྐུ་འཁྲུངས་ཏེ།བླ་མ་འདི་དགུང་ལོ་བཅུ་བཞི་པ་ལ་སེ་ཆེན་རྒྱལ་པོའི་དྲུང་དུ་བྱོན་ཞིང་།བླ་མ་འཕགས་པ་གཤེགས་པའི་རྗེས་སུ་འགའ་ཞིག་ན་རེ་ཏི་ཤྲིའི་མིང་བྱིན་ཟེར།
གང་ལྟར་ནའང་བླ་མ་འཕགས་པའི་གདུང་རིང་བསྲེལ་

བཞུགས་པའི་ནང་རྟེན་ཤེལ་གྱི་མཆོད་རྟེན་ཆེན་པོ་མཛད། དེ་བཞུགས་པའི་གཙུག་ལག་ཁང་མེ་ཏོག་ར་བའི་སྡེ་ཆེན་པོ་བཞེངས། དེར་ལོ་ལྔ་ཙམ་བཞུགས་ནས། སླར་བོད་དུ་བྱོན་པའི་ཐད་དུ་མདོ་ཁམས་སུ་ཕེབས། བླ་མ་འདི་ཉིད་ཀྱིས་དགུང་ལོ་བཅུ་བཞི་ནས་ཉི་ཤུའི་བར་གདན་ས་ལོ་བདུན་མཛད་དེ་དགུང་ལོ་ཉི་ཤུ་པ་མེ་མོ་ཕག་གི་ལོ་སྨལ་པོ་ཟླ་བའི་ཚེས་བཅོ་བརྒྱད་ལ་ངོ་མཚར་བའི་ལྟས་དུ་མ་དང་བཅས་མདོ་ཁམས་ཏྲེ་མཎྜལ་དུ་བདེ་བར་གཤེགས་སོ།
།བླ་མ་འདིའི་སྲས་ངྷརྨ་བྷ་ཏྲ་ཞེས་བྱ་བ་ཇོ་མོ་སྟག་འབུམ་ལ་འཁྲུངས་ཏེ་གཞོན་ནུ་ལ་གྲོངས་སྐད་དོ། །བླ་མ་ཡེ་ཤེས་འབྱུང་གནས་ལ་སྲས་གཅིག་འཁྲུངས་ཏེ། བདག་ཉིད་ཆེན་པོ་བཟང་པོ་དཔལ་ཞེས་བགྱི།
དེ་ཉིད་ཡབ་བླ་མ་ཡེ་ཤེས་འབྱུང་གནས་དགུང་ལོ་ཉེར་ལྔ་བཞེས་པའི་དུས་སུ་ཆུ་ཕོ་ཁྱི་ལོ་ལ་མ་གཅིག་ཁས་སྨད་པའི་ཇོ་མོ་གཅིག་ལ་འཁྲུངས་པ་ཡིན་ཏེ་སྐྱེས་སྟོབས་ཀྱི་ཐུགས་རབ་ཕུན་སུམ་ཚོགས་པ་མངའ་ཡང་།
སྨོན་ལམ་གྱི་དབང་གིས་གཞོན་ནུདགུང་ལོ་བཅོ་བརྒྱད་བ་ལ ནས་གོང་དུ་བྱོན་ཏེ།སློབ་གཉེར་ལ་སོགས་པ་ཆེར་མཛད་རྒྱུ་མ་བྱུང་ལ། གོང་མའི་ལུང་གིས་བླ་མ་འཕགས་པ་ལ་དབོན་པོ་གཞན་མི་འདུག་པས།
གདུང་རྒྱུད་སྤེལ་དུ་ཆུག་གསུངས། མ་གཅིག་ཁབ་ཏུ་བཞེས་ཏེ་ལྷ་ཁང་བླ་བྲང་དུ་བཞུགསསླར་དབུས་གཙང་དུ་བྱོན་ནས་ཡབ་མེས་ཀྱི་ཆོས་ལུགས་དྲི་མ་མེད་པ་རྣམས་གསན་སྦྱོང་མཛད་དེ། བསྙེན་པར་རྫོགས་པའི་མཚན་དོན་ཡོད་རྒྱལ་མཚན་དཔལ་བཟང་པོ་ཞེས་བགྱི་ལ

རྟིང་དུ་བུ་ཡན་རྒྱལ་པོའི་ལུང་གིས་བཞི་ཐོག་ཏུ་བསྐོས། བླ་མ་ཉིད་ཀྱིས་དགུང་ལོ་བཞི་བཅུ་ཞེ་ལྔ་ནས་རེ་གསུམ་པའི་བར་ལོ་བཅུ་དགུ་གདན་ས་མཛད་ནས། རེ་གསུམ་པ་ཤིང་ཕོ་བྱི་བ་ལ་བཞི་ཐོག་གཟིམ་ཁང་དུ་སྐུ་གཤེགས་སོ།
།བླ་མ་འདི་ལ་རིགས་ཀྱི་སྲས་བཅུ་གཉིས་སྲས་མོ་གཉིས་ཏེ་བཅུ་བཞི་འཁྲུངས་སོ། །ཐོག་མར་གོང་དུ་བཞུགས་པའི་དུས་སུ། སློབ་དཔོན་བསོད་ནམས་བཟང་པོ་དབང་འདིར་གཞོན་ནུའི་དུས་སུ་བྱང་ངོས་སུ་ཆང་གུའི་གུང་གི་མིང་ཐོབ]
རྩིང་ལ་གི་གན་རྒྱལ་པོས་སྲས་ཅོ་ཨུན་བྷ་གན་གནང་། དབང་གི་མིང་བྱིན་ནས་བོད་དུ་བྱོན་པས་མདོ་ཁམས་སུ་འདསདང་། དེ་ཉིད་དང་ཡུམ་གཅིག་པའི་སྲས་མོ་གཅིག་འཁྲུངས་སྐད་དོ།
།སླར་གདན་སར་ཕྱགས་ཕེབས་ནས་མ་གཅིག་མང་གར་མ་ལ་བླ་མ་ཆེན་པོ་ཀུན་དགའ་བློ་གྲོས་རྒྱལ་མཚན་དཔལ་བཟང་པོ་ཡབ་དགུང་ལོ་སོ་བརྒྱད་བཞེས་པའི་ས་མོ་ཕག་གི་ལོ་ལ་འཁྲུངས་ཏེ། རྣམ་ཐར་རྒྱའི་ཡིག་ཚང་ན།
བླ་མ་དང་རྒྱལ་པོ་གང་བྱོན་པ་ཐམས་ཅད་ལ་མཛད་སྤྱོད་འཕྲལ་ལ་ཡི་གེར་འདེབས་པས། དེའི་ལུགས་བཞིན་བལྟས་ན་བླ་མ་འདི་དང་བླ་མ་འཕགས་པ་གཉིས་མཚུངས་ཞེས་ཐོས་ལ། དེ་ལྟ་བུའི་བླ་མ་དགུང་ལོ་ཉི་ཤུ་རྩ་དགུ་བཞེས་པའི་དུས་མེ་མོ་ཡོས་ལ་མེ་ཏོག་ར་བའི་སྡེ་ཆེནཔོར་བདེ་བར་གཤེགས་སོ།
།བླ་མ་བདག་ཉིད་ཆེན་པོའི་བཙུན་མོ་མ་གཅིག་ནམ་མཁའ་རྒྱལ་མོ་བྱ་བ་ལ་སྲས་གསུམ་འཁྲུངས་པའི་ཆེ་བ་དེ་ལ་བླ་མ་མཁས་བཙུན་ཆེན་པོ་ནམ་མཁའ་ལེགས་པའི་བློ་གྲོས་རྒྱལ་མཚན་དཔལ་བཟང་

པོ་ཞེས་བགྱི་ལ། འདི་ཉིད་ཡབ་དགུང་ལོ་ཞེ་བཞི་བཞེས་པའི་དུས་སུ་ཤིང་མོ་སྦྲུལ་གྱི་ལོ་ལ་འཁྲུངས་ཏེ། བླ་མ་འདི་ཉིད་ཀྱིས་དགུང་ལོ་ཉི་ཤུ་རྩ་གཅིག་ནས་སོ་དགུ་བཞེས་པའི་བར་གདན་ས་ལོ་བཅུ་དགུ་མཛད་ནས།
དགུང་ལོ་སོ་དགུ་བཞེས་པའི་དུས་ཆུ་མོ་ལུག་གི་ལོ་ཟླ་བ་དགུ་པའི་ཚེས་བརྒྱད་ལ་བཞི་ཐོག་གཟིམ་ཁང་དུ་བདེ་བར་གཤེགས་སོ། །བླ་མ་འདིའི་གཅུང་ཆེ་བ་དེ་གཞོན་ནུ་ལ་གཤེགས་ཞེས་ཐོས་སོ། །གཅུང་ཆུང་བ་དེ་སློབ་དཔོན་ཆེན་པོ་ནམ་མཁའ་རྒྱལ་མཚན་དཔལ་བཟང་པོ་ཞེས་བགྱི་སྟེ།
འདི་ཉིད་ཀྱིས་ཀྱང་ཡབ་ཀྱི་ཆོས་ལུགས་རྣམས་སྔ་མོ་ནས་ཁོང་དུ་ཚུད་ནས་གོང་དུ་བྱོན། རྒྱལ་པོ་ཆེན་པོའི་ཡེ་མུན་ཐེ་མུརབླ་མཆོད་ཀྱི་རྒན་པ་ཏི་ཤྲིའི་མཚན་གསོལ་ནས་བསྟན་པའི་བདག་པོ་མཛད་དེ།
མེ་ཏོག་ར་བའི་སྡེ་ཆེན་པོར་བདེ་བར་གཤེགས་སོ། །བླ་མ་འདིའི་གཅུང་བླ་མ་ཆེན་པོ་ཏི་ཤྲི་ཀུན་དགའ་རྒྱལ་མཚན་དཔལ་བཟང་པོ་ཟེར་ཏེ།
བླ་མ་འདི་ཉིད་ཡབ་དགུང་ལོ་ཞེ་དགུ་བཞེས་པའི་དུས་སུ་ལྕགས་ཕོ་ཁྱི་ལོ་ལ་སྐུ་འཁྲུངས་སོ། །འདི་ཉིད་གཞོན་ནུ་ནས་ཡབ་ཀྱི་ཆོས་ཐམས་ཅད་ལ་ཤིན་ཏུ་མཁས་པར་གྲགས་ཤིང་། ཁྱད་པར་རྒྱས་པའི་བསྟན་བཅོས་ཚད་མ་རྣམ་འགྲེལ་སྨྲ་བའི་མཆོག་ཏུ་གྲགས་ཏེ།
འདིས་ཡེ་མུན་ཐེ་མུར་པ་པུ་ཆང་གུའི་གུང་གི་མིང་ཐོབ། འཇའ་ཡན་རྒྱལ་པོ་དང་། རིན་ཆེན་དཔལ་རྒྱལ་པོ། ཐོ་གན་ཐེ་མུར་རྒྱལ་པོ་གསུམ་གྱི་རིང་ལ་ཏི་ཤྲི་མཛདདགུང་ལོ་བཞི་བཅུ་ཞེ་དགུ་ལ་ཕོ་བྲང་ཆེན་པོ་ཤང་མདོར་བདེ་བར་

གཤེགས་སོ། །བདག་ཉིད་ཆེན་པོའི་བཙུན་མོ་རེད་མདའ་མ་ལྷ་གཅིག་ཉི་མ་རིན་ཆེན་ཞེས་བྱ་བ་ལ་ལྕམ་སྲིང་གསུམ་འཁྲུངས་པའི་ཆེ་བ་དེ་གཞོན་ནུ་ལ་བདེ་བར་གཤེགས་སོ། །དེའི་འོག་མ་སློབ་དཔོན་མ་ཀུན་དགའ་འབུམ་འཁྲུངས་སོ།
།ཆུང་བ་དེ་ལ་སློབ་དཔོན་ཆེན་པོ་དབང་ཀུན་དགའ་ལེགས་པའི་རྒྱལ་མཚན་དཔལ་བཟང་པོ་ཞེས་བགྱི་སྟེ།འདི་ཉིད་ཡབ་དགུང་ལོ་ཞེ་བདུན་བཞེས་པའི་དུས་ས་ཕོ་སྤྲེའུ་ལོ་ལ་སྐུ་འཁྲུངས་ནས། དགུང་ལོ་ཉི་ཤུ་བཞེས་པའི་དུས་མེ་ཕོ་བྱི་བ་ལོ་ལ་སྲད་ཀྱི་ས་ཆ་ཀླུབ་ཏུ་གཤེགས་སོ།
།བདག་ཉིད་ཆེན་པོའི་བཙུན་མོ་ཞ་ལུ་བ་མ་གཅིག་གཞོན་ནུ་འབུམ་ཞེས་བགྱི་ལ། སྲས་གསུམ་འཁྲུངས་པའི་ཆེ་བ་དེ་ལ་སློབ་དཔོན་ཆེན་པོ་ཏའི་དབེན་གུ་ཤྲི་ཀུན་དགའ་ཉི་མ་རྒྱལ་མཚན་དཔལ་བཟང་པོ་ཞེས་བགྱི་སྟེ།
རྒྱལ་པོའི་བླ་མཆོད་མཛད།ཏའི་དབེན་གུ་ཤྲིའི་མཚན་གསོལ། ཆུ་ཕོ་ཁྱི་ལོ་ལ་ཕོ་བྲང་ཆེན་པོར་ངོ་མཚར་བའི་མཛད་པ་དུ་མ་བཅས་ཏེ་བདེ་བར་གཤེགས་སོ་ཞེས་གྲག་གོ
།བླ་མ་དེའི་གཅུང་བླ་མ་དམ་པ་དོན་ཡོད་རྒྱལ་མཚན་དཔལ་བཟང་པོ་ཞེས་བགྱི་སྟེ། བླ་མ་འདི་ཉིད་ཡབ་དགུང་ལོ་ཞེ་དགུ་བཞེས་པའི་དུས་ལྕགས་ཕོ་ཁྱི་ལོ་ལ་འཁྲུངས་སོ།
།དེ་ལྟ་བུའི་བླ་མ་འདི་ནི་ངེས་པར་འཇམ་དཔལ་དབྱངས་ཡིན་ཏེ། གདུལ་བྱ་དག་པ་འགའ་རེས་འཇམ་དབྱངས་སེང་གེ་ལ་ཆིབས་པ་དངོས་སུ་མཐོང་ཞེས་གྲགས་ལ། དགུང་ལོ་སོ་ལྔ་བཞེས་པའི་དུས་ཤིང་ཕོ་སྤྲེའུའི་ལོ་ཟླ་བ་ལྔ་པའི་ཚེས་བཅུ་གཅིག་ལ་ངོ་མཚར་བའི་ལྟས་དུ་མ་དང་བཅས་ནམ་མཁའི་

ཁམས་འཇའ་ཁ་དོག་ལྔའི་གུར་ཁྱིམ་ཁྱད་པར་དུ་འཕགས་པ་སྔར་སུས་ཀྱང་མཐོང་མ་མྱོང་བའི་བཀོད་པ་དང་། མེ་ཏོག་ཁ་དོག་སྣ་ལྔའི་ཆར་སྐྱེ་བོ་ཐམས་ཅད་ཀྱི་མཐུན་སྣང་དུ་ཁ་བ་བབ་པ་ཙམ། གདན་ས་ཆེན་པོ་དང་། གཞན་ཡང་བླ་མ་དམ་པ་འདི་གར་བཞུགས་པའི་ས་ཆ་དང་།ཆོས་གསུང་པ་ཐམས་ཅད་དུའང་དུས་གཅིག་ཏུ་འབབ་པ་ལ་སོགས་པ་ཁྱད་དུ་འཕགས་པའི་ལྟས་དུ་མ་དང་བཅས་ནས་རིན་ཆེན་སྒང་གོང་མའི་གཟིམ་ཁང་དུ་བདེ་བར་གཤེགས་སོ།
།བླ་མ་འདིའི་གཅུང་བླ་མ་དམ་པ་བསོད་ནམས་རྒྱལ་མཚན་དཔལ་བཟང་པོ་ནི་ཆུ་ཕོ་བྱི་བའི་ལོ་ལ་ངོ་མཚར་བའི་ལྟས་དུ་མ་དང་བཅས་ཏེ་ཞ་ལུ་ཁང་གསར་དུ་སྐུ་འཁྲུངས་ཤིང་། དགུང་ལོ་བཅུ་བདུན་པ་ལ་ཐར་པར་གཤེགས་ནས་འཛམ་བུའི་གླིང་འདིར་ཐུབ་པའི་བསྟན་པ་ཆེས་གསལ་བར་མཛད་པའི་ཚུལ་རྣམས་མདོ་ཁམས་ཀྱི་ཆར་སྐྱེས་པ་ཆོས་རྗེ་རིན་པོ་ཆེ་ཉིད་དང་།
མཁན་ཆེན་ཕྱོགས་ལས་རྣམ་པར་རྒྱལ་བའི་རྗེས་སུ་བཟུང་ནས།
སྡེ་སྣོད་ཀྱི་དོན་རྟོགས་ཤིང་། ཁྱད་པར་དུ་བྱམས་པ་དང་འབྲེལ་བའི་ཆོས་སྡེ་ཉི་ཤུ་ལ་བློ་གྲོས་ཡངས་པས། བྱམས་ཆོས་པ་ཞེས་ཡོངས་སུ་གྲགས་པས། དྲུང་ཉིད་དུ་ཞལ་ཏ་ཞུས་ཏེ། སྒྲོ་སྐུར་དང་བྲལ་བར་བྲིས་པའི་རྣམ་ཐར་ནས་སྟོན་ལ།
དེ་ལྟ་བུའི་འཇིག་རྟེན་གསུམ་གྱི་འདྲེན་པ་དམ་པ་དེ་ཉིད་དགུང་ལོ་དྲུག་ཅུ་རྩ་བཞིའི་སྟེང་དུ་ཤིང་མོ་ཡོས་ཀྱི་ལོ་ཆུ་སྟོད་ཟླ་པའི་ཡར་ངོའི་ཚེས་བཅུ་ལ་དཔལ་བསམ་ཡས་ལྷུན་གྱིས་གྲུབ་པའི་ཆོས་སྡེ་ཆེན་པོ།
མཁན་པོ་བོ་དྷི་ས་ཏྭ་ལ་སོགས་ལོ་པཎ་མང་པོས་

བསྟེན་པའི་གནས་ཁྱད་པར་ཅན་དུ་བདེ་བར་གཤེགས་པ་ཡིན་ཏེ། བདེ་བར་གཤེགས་པའི་བསྟན་པ་ཡང་། དང་པོ་གང་ནས་དར་བའི་ས་ནས་ནུབ་པར་འགྱུར་ཅེས་ཟེར་བ་དང་མཐུན་པར་སྣང་ངོ་། །བླ་མའི་བླ་མ་དམ་པ་ཁྱོད་ཀྱིས་ཆོས་རྣམས་ཀུན་གྱི་བཅུད་ཕྱུང་ནས།
།དུས་མང་དག་ཏུ་ལན་མང་སྟོན་པས་འགྲོ་བ་གཞན་ཚིམ་པ་ཡི་ཐུགས་རྗེ་ཅན། །མཁས་པའི་མཁས་པ་ཁྱོད་ཞབས་བསྟེན་པས་མཁས་གཞན་སྨིན་ནས་འགྲོ་བ་ཡི། །འདྲེན་པའི་འདྲེན་པ་མཆོག་གི་འབྱུང་གནས་གཅིག་པུ་དེ་ནི་གང་དུ་གཤེགས།
།སྲིད་པའི་འཆིང་བ་ཀུན་ལས་གྲོལ་ཀྱང་སྲིད་པར་བདེ་ལེགས་འབྱུང་བའི་གཞི། །ཆོས་ཀུན་རང་བཞིན་གཅིག་པར་རྟོགས་ཀྱང་ཆོས་རྣམས་གདུལ་བྱའི་བློ་བཞིན་སྟོན།
།དག་པའི་ཞིང་དུ་སྔོན་ནས་གཤེགས་ཀྱང་དག་མིན་འགྲོ་བ་འདྲེན་པ་དེ། །སྐྱེ་འཆིའི་ཡུལ་ལས་ཀུན་ནས་འདས་ཀྱང་སྐྱེ་རྒུའི་བློ་ངོར་མྱ་ངན་འདས། །སྟོན་པའི་བསྟན་པ་ངེས་པའི་དོན་དུ་ལྔ་སྟོང་གནས་ཞེས་གསུངས་པའང་རྫུན།
།གནས་པར་ངེས་ན་གངས་ཅན་ལྗོངས་འདིར་ཁྱོད་དང་མཉམ་དུ་ནུབ་འདི་ཅི། །འཕོངས་པ་རྣམས་ཀྱི་མགོན་དུ་གྱུར་ཅེས་ཞལ་གྱིས་བཞེས་ཞེས་འཁུམས་པའང་རྫུན། །འཕོངས་པ་སྐྱོབ་ན་གངས་ཅན་འདི་ལས་དམན་པའི་གང་ཟག་སུ་ཞིག་མཆིས།
།སྐལ་པ་མེད་ན་དེ་ཚེ་ཁྱོད་ཀྱིས་དེ་ཉིད་ལྷག་པར་ཅི་མི་སྐྱོབ། །སྐལ་ལྡན་འགྲོ་བ་བདེ་བར་གནས་ལ་ཁྱོད་ཀྱིས་ཐུགས་རྗེས་ཅི་ཞིག་འཚལ། །འགྲོ་བ་འདི་དག་འདྲེན་པ་ཁྱོད་གྱིས་སྤངས་མ་ཐག་ཏུ་སྔོན་མེད་པའི།
།དུ་ཁ་རྒྱུ་འབྲས་མང་པོས་

དཀྲིགས་ནས་ཤིན་ཏུ་ཉམས་ཐག་གྱུར་པའི་ཚུལ། །དུས་ངན་སྐྱེ་བོའི་བློ་ཡུལ་དུའང་བྱར་མི་རུང་བ་གསར་བུ་ཡི། །ཆོས་ལུགས་མང་པོ་ས་འཛིན་ངོས་འདི་རབ་ཏུ་གཡོས་པའི་ཚུལ་མཐོང་ནས། །ཤེས་བྱའི་དཀྱིལ་འཁོར་ཆེན་པོ་སྐྱེངས་ནས་གནས་སྐབས་གཞན་དུ་བྲོས་པ་སྙམ།
།ཅི་ཕྱིར་ཞེ་ན་ཤེས་བྱའི་གནས་ལུགས་ཕལ་ཆེར་ཞིག་པའི་ཚུལ་འདིས་སོ། །ཁྱོད་སྐུ་ལྟ་བའི་སྐལ་བ་མེད་ཀྱང་ཁྱོད་ཀྱི་ཕྲིན་ལས་རྣམ་མང་པོ། །བསྟན་པའི་རྩ་ལག་མཆོག་ཏུ་གྱུར་པའི་བསྟན་འཛིན་མཛད་པ་མཐའ་ལས་པས།།བདག་སོགས་འཁོར་བར་ལྷུང་བའི་རྒྱུ་རྐྱེན་བདག་འཛིན་རི་བོ་ཆེར་སྙིལ་འཚལ།
།དམ་པ་ཁྱོད་ལས་མགོན་གཞན་མ་མཆིས་དམ་པ་ཁྱོད་ཀྱིས་ད་དུང་སྐྱོངས།
།བླ་མ་བདག་ཉིད་ཆེན་པོ་བཟང་པོ་དཔལ་གྱི་སྲས་རྣམས་ལ་སྲས་ཇི་ལྟར་འཁྲུངས་ཤེ་ན། གོང་དུ་སློབ་དཔོན་ཆེན་པོ་བསོད་ནམས་བཟང་པོ་དབང་ལ་སྲས་གཅིག་སྲས་མོ་བུད་དྷ་གན་ཞེས་བྱ་བ་ལ་ཤིང་ཕོ་བྱི་བ་ལོ་ལ་འཁྲུངས་པ་རབ་ཏུ་བྱུང་ནས།
སློབ་དཔོན་ཆེན་པོ་རད་ཎ་ཞེས་གྲགས་ཤིང་། ཀོན་དྷིང་གུ་ཤྲཱིའི་མཚན་ཐོབ། དགུང་ལོ་ཉི་ཤུ་རྩ་ལྔ་ལ་ཕོ་བྲང་ཆེན་པོར་ཞི་བར་གཤེགས་སོ། །བླ་མ་ཆེན་པོ་ཏི་ཤྲི་ཀུན་དགའ་རྒྱལ་མཚན་དཔལ་བཟང་པོ་བསྙེན་རྫོགས་མ་མཛད་གོང་དུ་སྲས་གཅིག་འཁྲུངས་པ་ལ།
མ་གཅིག་བྱང་པ་མོ་ལ་སློབ་དཔོན་ཆེན་པོ་ཆོས་ཀྱི་རྒྱལ་མཚན་དཔལ་བཟང་པོ་ཆུ་ཕོ་སྤྲེའུའི་ལོ་ལ་སྐུ་འཁྲུངས།ཆང་གུའི་གུང་གི་མཚན་ཐོབ།
རྟིང་ལ་གོང་དུ་བྱོན། ཐུང་མིང་ཤི་སྐྱོའི་ཏ་དབེན་གུ་ཤྲཱིའི་མཚན་ཐོབ། བླ་ཆེན་པ་སྐུ་གཤེགས་པའི་རྗེས་

སུ། གོང་དུ་བྱོན་པས་ལམ་དུ་སྐུ་གཤེགས། བླ་མ་ཀུན་སྤངས་པའི་ལྕམ་མོ་ལ་སློབ་དཔོན་ཆེན་པོ་བློ་གྲོས་རྒྱལ་མཚན་དཔལ་བཟང་པོ་ཆུ་ཕོ་སྤྲེའུའི་ལོ་ལ་འཁྲུངས་པ་ལ། བླ་མ་འཕགས་པའི་གོ་ས་གུ་ཤྲཱིའི་མཚན་བྱིན་ནས་བཞི་ཐོག་བཟུང་།
སློབ་དཔོན་ཆེན་པོ་ཀུན་དགའ་ལེགས་པའི་རྒྱལ་མཚན་དབང་ལ་སྲས་ལྕམ་སྲིང་བཞི་འཁྲུངས་པ་ལ། དབང་གི་བཙུན་མོ་གུང་ཐང་ཁབ་པའི་ལྷ་གཅིག་ཀུན་སྐྱོང་རྒྱལ་མོ་བྱ་བ་ལ་སློབ་དཔོན་མ་བསོད་ནམས་འབུམ་འཁྲུངས་སོ།
།མ་གཅིག་པའི་དཔོན་མོ་དགེ་འདུན་འབུམ་ཞེས་བྱ་བ་ལ་སྲས་གསུམ་འཁྲུངས་པའི་ཆེ་བ་དེར་སློབ་དཔོན་ཆེན་པོ་བསོད་ནམས་བློ་གྲོས་རྒྱལ་མཚན་དཔལ་བཟང་པོ་ཞེས་བགྱི་སྟེ།
འདི་ཉིད་ཡབ་དགུང་ལོ་རྩ་ལྔ་བཞེས་པའི་དུས་སུ་ཆུ་ཕོ་སྦྲེའུའི་ལོ་ལ་སྐུ་འཁྲུངས་ཏེ། གོང་མའི་བླ་མཆོད་གྱི་རྒན་པ་ཏི་ཤྲཱིའི་མཚན་བོད་ནས་གསོལ་ཏེ། རྒྱ་ཡུལ་དུ་བྱོན། དགུང་ལོ་སུམ་ཅུ་རྩ་གཅིག་བཞེས་པ་སྟག་གི་ལོ་ལ་མེ་ཏོག་ར་བར་གཤེགས།
དེའི་གཅུང་བར་པ་དེ་མཚན་མ་གསོལ་གོང་དུ་གཞོན་ནུ་ལ་གཤེགས། དེའི་གཅུང་སློབ་དཔོན་ཆེན་པོ་གྲགས་པ་རྒྱལ་མཚན་དཔལ་བཟང་པོ་མེ་ཕོ་བྱི་བ་ལོ་ལ་སྐུ་འཁྲུངས་ཏེ།
གོང་མས་ཐུགས་ལ་བཏགས་ནས་དབང་གི་མཚན་དམ་ཁ་བྱིན། ཉི་མ་ནུབ་ཕྱོགས་ཤེས་སུ་བཅུག་པ་ཡིན། དགུང་ལོ་བཞི་བཅུ་རྩ་གཅིག་བཞེས་པ་མེ་ཕོ་འབྲུག་གི་ལོ་ལ་སྟག་ཚང་རྫོང་ཁར་གཤེགས་སོ། །དྲུང་མཁས་བཙུན་ཆེན་པོའི་སྲས་བླ་མ་ཀུན་དགའ་རིན་ཆེན་རྒྱལ་མཚན་དཔལ་བཟང་པོ་བས་གཙོ་མཛད།
ད་ལྟ་ཞལ་

བཞུགས་རྣམས་འདིར་མ་བྲིས་སོ། །གདུང་རྒྱུད་རྣམས་ཀྱི་རྣམ་ཐར་ཐོ་ཙམ་འདི། གདན་ས་ཆེན་པོ་ན་རྣམ་ཐར་རྒྱས་པ་པོ་ཏི་གཅིག་ཙམ་ཡོད་འདུག་པའི་ནང་ནས་གལ་ཆེ་བ་རྣམས་ཟིན་བྲིས་སུ་བྲིས་པའོ། །སའི་བདག་པོ་རྒྱལ་པོ་ཆེན་པོའི་བླ་མ་ཏི་ཤྲི་རིམ་པ་ནི།
བླ་མ་ཆོས་ཀྱི་རྒྱལ་པོ། དེའི་རྗེས་སུ་ཤར་པའི་བླ་མ་དུས་འཁོར་ཡེ་ཤེས་རིན་ཆེན། དེའི་རྗེས་སུ་ཁང་གསར་ཆེན་མོ་བའི་ཏི་ཤྲི་གྲགས་པ་འོད་ཟེར། འདི་གསུམ་གྱིས་སེ་ཆེན་རྒྱལ་པོའི་བླ་མ་མཛད།
དེའི་རྗེས་སུ་འཇམ་དབྱངས་རིན་ཆེན་རྒྱལ་མཚན་ཏི་ཤྲི། དེའི་རྗེས་ཏི་ཤྲི་སངས་རྒྱས་དཔལ།དེའི་རྗེས་སུ་བླ་ཆེན་ཀུན་བློ། དེའི་རྗེས་སུ་བླ་མ་ཀུན་དགའ་ལེགས་པའི་འབྱུང་གནས་ཏི་ཤྲི།
དེའི་རྗེས་སུ་བླ་མ་རིན་ཆེན་གྲགས་ཏི་ཤྲི།དེའི་རྗེས་སུ་བླ་མ་ཆེན་པོ་ཀུན་དགའ་རྒྱལ་མཚན་དཔལ་བཟང་པོ་ཏི་ཤྲི།དེའི་རྗེས་སུ་བླ་མ་ཆེན་པོ་བསོད་ནམས་བློ་གྲོས་ཏི་ཤྲིའོ།
།དཔལ་ལྡན་ས་སྐྱ་པའི་གོ་ས་ཆེན་པོར་བཞུགས་པའི་གདན་སའི་རིམ་པ་ནི། འཁོན་སྟོན་དཀོན་མཆོག་རྒྱལ་པོས་ཆུ་མོ་གླང་ལོ་ལ་དཔལ་ལྡན་ས་སྐྱའི་དགོན་པ་བཏབ་ནས་ཆུ་ཕོ་རྟའི་བར་ལོ་སུམ་ཅུ་གདན་ས་མཛད།
དེའི་རྗེས་སུ་བ་རི་བས་ཆུ་མོ་ལུག་གི་ལོ་ནས་ལྕགས་ཕོ་སྟག་གི་བར་ལོ་བརྒྱད་གདན་ས་མཛད། དེའི་རྗེས་སུ་ས་ཆེན་པས་ལྕགས་མོ་ཡོས་ནས་ས་ཕོ་སྟག་གི་བར་ལོ་བཞི་བཅུ་རྩ་བརྒྱད་གདན་ས་མཛད་།
དེ་རྗེས་སློབ་དཔོན་རིན་པོ་ཆེས་ས་མོ་ཡོས་ནས་ལྕགས་མོ་ཡོས་ཀྱི་བར་ལོ་བཅུ་གསུམ་གདན་ས་མཛད། དེ་རྗེས་རྗེ་བཙུན་ཆེན་པོས་ཆུ་ཕོ་འབྲུག་གི་ལོ་ནས་

མེ་ཕོ་བྱི་བའི་ལོ་བར་ལོ་བཞི་བཅུ་རྩ་ལྔ་གདན་ས་མཛད། དེ་རྗེས་ཆོས་རྗེ་པས་མེ་མོ་གླང་ནས་ཤི་ཕོ་འབྲུག་གི་བར་ལོ་ཉི་ཤུ་རྩ་བརྒྱད་ས་སྐྱའི་གདན་སར་བཞུགས་ནས་ཧོར་ཡུལ་དུ་གདན་བཏེག་སྟེ་བྱོན།ཤིང་མོ་སྦྲུལ་ནས་ལོ་བཅུ་གསུམ་གྱི་བར་དུ་དཀར་ཤཱཀྱ་གྲགས་ཀྱིས་བླ་ཆོས་བཤད་པ་ཡིན་ཟེར།
དེ་རྗེས་བླ་མ་འཕགས་པས་ས་ཕོ་རྟ་ནས་ལྕགས་ཕོ་འབྲུག་གི་ལོའི་བར་ལོ་ཉི་ཤུ་རྩ་གསུམ་གྱི་རིང་ལ་ཏི་ཤྲི་དང་ས་སྐྱའི་བླ་ཆོས་སྦྲགས་པ་ཡིན།
དེ་རྗེས་བདག་ཉིད་ཆེན་པོ་ངྷརྨ་པཱ་ལས་ལྕགས་མོ་སྦྲུལ་ནས་མེ་མོ་ཕག་གི་བར་ལོ་བདུན་གདན་ས་མཛད། དེ་རྗེས་འཇམ་དབྱངས་རིན་ཆེན་རྒྱལ་མཚན་གྱིས་ས་ཕོ་བྱི་བའི་ལོ་ནས་ཤིང་མོ་སྦྲུལ་གྱི་བར་ལོ་བཅོ་བརྒྱད་གདན་ས་མཛད།
དེ་རྗེས་བླ་མ་བདག་ཉིད་ཆེན་པོས་མེ་ཕོ་རྟའི་ལོ་ནས་ཤིང་ཕོ་བྱི་བའི་བར་ལོ་བཅུ་དགུ་གདན་ས་མཛད། དེ་རྗེས་བླ་མ་མཁས་བཙུན་ཆེན་པོས་ཤིང་མོ་གླང་གི་ལོ་ནས་ཆུ་མོ་ལུག་གི་བར་ལོ་བཅུ་དགུ་གདན་ས་མཛད།
དེ་རྗེས་འཇམ་དབྱངས་དོན་ཡོད་རྒྱལ་མཚན་དཔལ་བཟང་པོ་ཏི་ཤྲི། དེ་རྗེས་བསོད་ནམས་རྒྱལ་མཚན་དཔལ་བཟང་པོ། དེ་རྗེས་ཏ་དབེན་བློ་གྲོས་རྒྱལ་མཚན།
དེ་རྗེས་དྲུང་ཀུན་རིན་པ་ད་ལྟ་བཞུགས་པའོ། །དྲུང་མཁས་བཙུན་པ་ཞི་བར་གཤེགས་པའི་ཕྱི་ལོ་ཤིང་ཕོ་སྤྲེའུའི་ལོ་ནས་དུ་གཅིག་གི་ཤིང་མོ་ཡོས་ལོ་དེ་ཡར་བཅད་ལ་ལོ་སུམ་ཅུ་རྩ་གཉིས་ཐལ་ཏེ། དེ་ལྟར་ན་དཔལ་ལྡན་ས་སྐྱའི་དགོན་པ་བཏབ་ནས་ཆོས་རྗེ་རིན་ཆེན་བསོད་ནམས་རྒྱལ་མཚན་དཔལ་བཟང་པོ་གཞན་དོན་ལ་གཤེགས་པ་ཤིང་མོ་

ཡོས་ཀྱི་ལོ་མར་བཅད་ལ་མི་ལོ་སུམ་བརྒྱ་དང་གསུམ་སོང་བར་རིག་པར་བྱའོ། །ཆོས་རྗེ་པས་གདན་ས་ལོ་སུམ་ཅུ་རྩ་ལྔ་ཞེས་སོགས་བཤད་པ་ནི་གདུང་རྒྱུད་ཀྱི་རྣམ་ཐར་གྱི་སྐབས་སུ་གདུང་རྒྱུད་རྐྱང་པ་བགྲངས་པའི་རྣམ་བཞག་ཡིན་ལ།
འདིར་དཔལ་ལྡན་ས་སྐྱའི་གདན་ས་མཛད་ཚུལ་གྱི་སྐབས་སུ། དཀར་ཤཱཀྱ་གྲགས་ལ་སོགས་པ་བཙུད་པ་ཡིན་པས་འགལ་བར་མི་བསམ་མོ། །ཆོས་རྗེ་ཁུ་དབོན་གྱི་སློབ་མ་ཤར་ནུབ་གུང་གསུམ་དུ་གྲགས་པ་ལ།
བླ་བྲང་པའི་གདུང་རབས་ནི། གདུང་རུས་ཞང་ཞུང་གསང་སྔགས་རྙིང་མ་བ་ཇོ་འབུམ་ཞེས་པའི་སྲས་སྐུ་མཆེད་གསུམ་ལས། གཅེན་པོ་བླ་མ་ཤར་པ་ཤེར་འབྱུང་ས་ཕོ་རྟ་ལོ་ལཆོས་རྗེ་པ་ལ་རབ་ཏུ་བྱུང་།
དཔོན་ཆེན་ཤཱཀྱ་བཟང་པོ་ལ་ཉོས་ནས་བླ་བྲང་ཤར་བཟུང་། དགུང་ལོ་དྲུག་ཅུ་རྩ་བཞི་ལ་གཤེགས། གཉིས་པ་སློབ་དཔོན་ཆེན་པོ་འོད་ཟེར་འཕན་རྟེན་དགེ་བསྙེན་ཡིན། ཁོང་སྐུ་མཆེད་ཀྱི་ལྕམ་མོའི་སྲས་བླ་མ་ཡེ་པ་ཆེན་པོ་ཆོས་རྗེ་པ་དང་བླ་མ་ཤར་པ་ཤེར་འབྱུང་གི་སློབ་མ་ཡིན་ནོ།
།གོང་དུ་སེ་ཆེན་དང་མམ་གྷ་ལའི་བླ་མཆོད་མཛད། བླ་མ་ཆེན་པོ་རྡོ་རྗེ་འོད་ཟེར་གཤེགས་རྟིང་ཤར་གྱི་གདན་ས་ལོ་བཅུ་དགུ་མཛད།
དགུང་ལོ་དྲུག་ཅུ་རྩ་དྲུག་ལ་གཤེགས།ཤར་པ་ཆེན་པོ་རབ་ཏུ་མ་བྱུང་གོང་གི་སྲས་ཕྱུག་མོ་རྗེ་བཙུན་སྐྱབས་ལ་འཁྲུངས་པའི་སྲས་གསུམ་ཀ་འགྲོ་མགོན་འཕགས་པའི་སློབ་མ་ཡིན།གཅེན་པོ་དུས་འཁོར་བ་བླ་མ་ཡེ་ཤེས་རིན་ཆེན་བླ་མ་འཕགས་པ་ཤིང་ཀུན་ན་བཞུགས་པ་གདན་འདྲེན་པ་ལ་ས་སྐྱ་པ་སྤྱིས་བརྫངས།
ཕྱིས་

རྒྱ་ཡུལ་དུ་བྱོན། སེ་ཆེན་རྒྱལ་པོའི་དུས་སུ་ཏི་ཤྲི་མཛད། དགུང་ལོ་བཞི་བཅུ་ཞེ་བདུན་ལ་རི་བོ་རྩེ་ལྔར་གཤེགས། སྲས་གཉིས་པ་བླ་མ་དམ་པ་ཀུན་དགའ་སེང་གེས་ཕོ་སྤྲེའུ་ལོ་པ བླ་མའི་གསུང་བཞིན་གོང་དུ་བྱོན།
གོང་མ་དང་ཨ་ནན་ཏརི་བླ་མཆོད་མཛད། དབུས་གཙང་དུ་བྱོན་ནས་ཤར་གྱི་གདན་ས་ལོ་ཉི་ཤུ་རྩ་དགུ་མཛད་། དགུང་ལོ་དྲུག་ཅུ་རྩ་བརྒྱད་ལ་གཤེགས་སོ། །སྲས་གསུམ་པ་བླ་མ་འཇམ་དབྱངས་ཆེན་པོ་རིན་ཆེན་རྒྱལ་མཚན་པ་སེ་ཆེན་རྒྱལ་པོའི་ལུང་བཞིནས་ཕོ་རྟ་ལོ་པ་དང་མེ་མོ་ཕག་ལ་བཞི་ཐོག་ཏུ་བསྐོས།
ཉི་མ་རེ་ལ་ཆོས་དུང་ལྔ་ལྔ་བུས་ཟེར ས་སྐྱ་བཞི་ཐོག་གི་བླ་མཆོད་ལོ་བཅོ་བརྒྱད་མཛད། བླ་མ་འཕགས་པ་ཁུ་དབོན་གྱི་ཕྱི་རྟེན་ལ་གསེར་ཐོག་བཀལ།
ཕྱིས་གོང་དུ་ཨོལ་ཇ་དུ་རྒྱལ་པོས་གདན་དྲང་ས་ནས་ཏི་ཤྲི་མཛད། དགུང་ལོ་བཞི་བཅུ་ཞེ་དགུ་ལ་གོང་དུ་གཤེགས་སོ། །ལུང་དང་རྟོགས་པའི་ཡོན་ཏན་ཕུན་སུམ་ཚོགས་པ་མངའ་བས།
དཔལ་ལྡན་ས་སྐྱའི་བསྟན་པ་དང་།མངའ་ཐང་ཡང་བླ་མ་འདིའི་དུས་སུ་རྒྱས་པ་ལགས་སོ། །བླ་མ་ཤར་པ་དང་མ་གཅིག་མཁའ་འགྲོ་འབུམ་གྱི་སྲས་ཆེ་བ་བླ་མ་སེང་གེ་དཔལ་བ་དགུང་ལོ་སུམ་ཅུ་ལ་རྒྱ་ཡུལ་དུ་གཤེགས་སོ།
།སྲས་གཉིས་པ་བླ་མ་དམ་པ་ཀུན་དགའ་བསོད་ནམས་པས་ཤར་གྱི་གདན་ས་ལོ་སུམ་ཅུ་སོ་བཞི་མཛད། གཅུང་པོ་སློབ་དཔོན་ཆེན་པོ་ཀུན་དགའ་རིན་ཆེན་པ་དང་མ་གཅིག་ནམ་མཁའ་རྒྱལ་མོའི་སྲས་ཆེ་བ་སློབ་དཔོན་ཆེན་པོ་རིན་ཆེན་རྒྱལ་མཚན་པ་ད་ལྟ་ཤར་པའི་གདན་ས་མཛད་པའོ།
།གཉིས་པ་སློབ་

དཔོན་ཀུན་དགའ་རྒྱལ་མཚན་པ། གསུམ་པ་སློབ་དཔོན་ཉི་མ་གཞོན་ནུ་ལ་འདས་པའོ། ནུབ་པའི་ཐོག་མ་འུ་ཡུག་པ་བསོད་ནམས་སེང་གེས་ཆོས་རྗེ་པ་ལ་ཐུག དེ་ལ་ཟངས་ཚའི་བླ་བྲང་ཉིས་ཐོག་ཕོག དེའི་གཅུང་པོ་གཅིག་གི་སྲས་བླ་མ་ཀུན་སྨོན་ཡང་ཆོས་རྗེ་པ་ལ་ཇུག
དེའི་གཅུང་ཀུན་དགའ་མཛེས་སྐུ་མཆེད་གཉིས་ཀ་ཕྱིས་དཔོན་ཆེན་ཀུན་དགའ་བཟང་པོའི་ཕྱོགས་སུ་ཆས་ནས། བླ་མ་འཕགས་པ་དང་ཐུགས་མ་མཐུན་པས། སེ་ཆེན་གྱི་ལུང་གིས་སྤྱུགས་ནས།
གཅེན་པོ་སྨན་རྩེའི་ཡུལ་དུ་འདས། དེའི་དབོན་པོ་ཡོན་ཏན་དཔལ་ཟེར་བ་གཅིག་གིས་གདན་ས་བྱས་སོ། །གུང་པ་ལ་ཆོས་རྗེ་པའི་སློབ་མ་སྐྱོ་སྟོན་དྲི་མེད། དེ་ནས་དབོན་རྒྱུད་མེད་པར་སློབ་མས་གདན་ས་བཟུང་།
བླ་མ་ངྷརྨ་ཡེ་ཤེས། གུང་པ་དཔལ་རྒྱལ། གུ་ཤྲཱི་ཤེས་རྒྱལ། གུང་པ་བཀྲ་ཤིས་བཟང་པོ་ད་ལྟའོ། །བླ་མ་བཀྲ་ཤིས་བཟང་པོ་བཞུགས་མ་བདེ་བར་གུང་པ་བློ་བཟང་ཀྱིས་ཆོས་འཆད་ཐོག་གཅིག་བྱས་པ་གདན་ས་དངོས་མིན།
ཁང་གསར་ཆེན་མོ་བའི་རྒྱུད་ལ། སུམ་པ་གྲགས་རྒྱལ་གྱི་སྲས་བླ་མ་གྲགས་པ་འོད་ཟེར། །བླ་མ་ཤར་པ་རྡོ་རྗེ་འོད་ཟེར་བ་དང་། བླ་མ་ཡེ་པའི་བཙུན་པ་ཡིན། ཕྱིས་བླ་མ་འཕགས་པའི་དཀོན་གཉེར་རྒན་པ་ཐོབ།
སློབ་དཔོན་ངྷརྨ་པཱ་ལའི་ཕྱག་ཕྱི་ལ་གོང་དུ་བྱོན། བླ་མ་དུས་འཁོར་བའི་རྗེས་ལ་སེ་ཆེན་གྱི་དུས་སུ་ཏི་ཤྲི་མཛད་ནས་དགུང་ལོ་ལྔ་བཅུ་རྩ་བརྒྱད་ལ་གོང་དུ་འདས། དེའི་གཅུང་པོའི་སྲས་བླ་མ་སངས་རྒྱས་དཔལ་གྱི་དུས་ན་ཁང་གསར་བླངས།
གོང་དུ་

ཨོལ་ཇ་དུ་དང་། གུ་ཡུག་གན་རྒྱལ་པོ། བུ་ཡན་དུ་རྒྱལ་པོ་གསུམ་གྱི་བར་དུ་ཏི་ཤྲི་མཛད་ནས། དགུང་ལོ་བཞི་བཅུ་ཞེ་བརྒྱད་ལ་གོང་དུ་འདས། དེའི་སྲས་བླ་མ་གྲགས་པ་རྒྱལ་མཚན་གུ་ཤྲི་མཛད། ཀུན་སྤངས་མཛད་པའི་ངང་ལ་རྟནག་གི་བྲག་སྐེ་རག་ཅན་དུ་དགུང་ལོ་ཉི་ཤུ་རྩ་དྲུག་ལ་གྲོངས།
འགའ་ཞིག་གིས་ཐར་པ་གླིང་དུ་གཤེགས་པར་འདོདཁང་གསར་བའི་ཕ་སྤུན་རིང་པོའི་རྒྱུད་སློབ་དཔོན་ཆེན་པོ་ཉི་མ་རྒྱལ་མཚན་གོང་དུ་གུ་ཤྲཱི་མཛད་ནས་འདས།
སློབ་དཔོན་ཆེན་པོ་བདེ་ལེགས་རྒྱལ་མཚན་ལའང་གོང་མའི་ལུང་གིས་ཤེལ་དམ་བྱིན།ཁང་གསར་བླ་བྲང་དུ་བསྐོས། ཕྱིས་ཁ་ཆུའི་བར་དུ་སྐུ་གཤེགས་སོ། །དཔལ་ས་སྐྱའི་གདུང་རྒྱུད་དྲི་མ་མེད་པ་འདི་དངཧོར་རྒྱལ་པོ་ཡོན་མཆོད་དུ་འབྲེལ་ནས།
གཙུག་ལག་གཉིས་ཀའི་སྒོ་ནས་བོད་ཁམས་བསྐྱང་བའི་ཕྱིར། ཞོར་ལས་བྱུང་བ་དཔོན་ཆེན་གྱི་རིམ་པ་ནི། ས་སྐྱ་དཔོན་ཆེན་ལ་སྔ་བ་ཤཱཀྱ་བཟང་པོ།
ཆོས་རྗེ་བ་བྱང་ངོས་སུ་བྱོན་དུས། འུ་ཡུག་པ་དང་ཤར་པ་ཤེར་འབྱུང་མ་གཏོགས། དགེ་བའི་བཤེས་གཉེན་རྣམས་ཀྱང་ཕྱག་འཚལ་དུ་བཅུག་ནས་ས་སྐྱར་བསྐོས། བླ་མ་འཕགས་པའི་དུས་སུ། སེ་ཆེན་གྱི་ལུང་གིས་ཟམ་ལུ་གྷུན་དབེན་ཧུའི་དམ་ཁ་བྱིན་ནས་དཔོན་ཆེན་ལ་བསྐོས།
ཁང་གསར་ཆེན་མོ་བཏབ། ལྷ་ཁང་ཆེན་མོ་དང་ལྕགས་རི་ཕྱི་ནང་བརྩིགས། འདིའི་དུས་སུ་དབུས་སུ་བུ་སློབ་ཀྱི་ཁ་འཛིན་ལ་དཔོན་ཀུན་དགའ་རྒྱལ་པོ་བསྐོས་ནས།
སྤེ་ཚལ།་སྣང་ཚལ། དགའ་མོ་གྲོང་ལ་སོགས་

འཛིན་པ་ཡིན་ཟེར། ལྷ་ཁང་ཆེན་མོའི་ཐོག་ཅི་རིགས་ཕིབས་པ་ལ།དཔོན་ཆེན་གྱི་ངང་ལ་ས་སྐྱར་འདས། དེའི་རྗེས་སུ་ནང་གཉེར་བྱེད་པ་ཀུན་དགའ་བཟང་པོས་དཔོན་ཆེན་ལོ་དྲུག་བྱས་པའི་བར་ལ་རིན་ཆེན་སྒང་དང་།
ལྷ་ཁང་བླ་བྲང་འདེབས་པའི་དོ་དམ། ལྷ་ཁང་དང་ལྕགས་རིའི་ཞབས་རྫོགས་པར་བཅུག ཀུན་དགའ་བཟང་པོས་ལས་ཀ་གཏད་པའི་བར་དེར། ཞང་བཙུན་དང་སྒང་དཀར་བ་གཉིས་ཀྱིས་ལས་ཀ་བྱས། འབྲུག་ལོ་ལ་བྱ་རོག་ཚང་ལ་ཁྲིམས་དམག་གིས་བསྐོར།ལུང་བཞིན་དཔོན་ཆེན་ཀུན་དགའ་བཟང་པོ་ཁྲིམས་ལ་སྦྱར།
འདིའི་དུས་སུ་བླ་མ་ཆེན་པོ་ཡང་སྐུ་གཤེགས་པས། གོང་དུ་ཞུ་བ་ལ་ཉེ་གནས་གཞོན་དབང་བཏང་། དེའི་རྗེས་སུ་དཔོན་ཆེན་ལ་བྱང་རིན་བསྐོས་པའི་རིང་ལ་ཤངས་རྟ་སོ་ཐང་དུ་གཡག་གིས་བས་བསད
སྭོན་ཝི་སའི་དམ་ཁ་དང་ཤེལ་གྱི་དམ་ཁ་ཡང་བྱུང་། དེ་ནས་དཔོན་ཆེན་ཀུན་གཞོན་དབང་།་འདིའི་རིང་ལ་དབྱེ་གསལ་ཆེན་མོ་དང་ཁྲིམས་ཀྱི་ཞིབ་ཆ་རྣམས་བྱས།
དེ་ནས་དཔོན་ཆེན་བྱང་རྡོར། དེ་ནས་དཔོན་ཆེན་ཨ་གླེན།འདི་གསུམ་གྱི་རིང་ལ་ས་འབྲི་འཐབ་མོ་བྱསའདིའི་རིང་ལ་ས་སྐྱ་ལྕགས་རི་ཕྱི་མ་དང་དཔོན་པོ་རིའི་ལྕགས་རི་བཏབ། ཁང་གསར་གླིང་བྱས།
དྭགས་པོ་ལ་སོགས་སུ་དམག་ཁྱེར། ས་མཚམསཀྱི་བྲག་ལ་ཨག་ལེན་གྱི་མིང་བྲིས་འདུག་ཟེར དེ་ནས་དཔོན་ཆེན་གྱི་ངང་ལ་རྒྱ་ཡུལ་དུ་བྱོན། དཔོན་ཆེན་ལ་གཞོན་དབང་བསྐྱལ་ནས་བསྐོས། ལམ་དུ་འདས་ནས་ས་སྐྱར་མ་སླེབསདེ་ནས་དཔོན་ཆེན་ལེགས་པ་

དཔལ། དེ་ནས་དཔོན་ཆེན་འོད་ཟེར་སེང་གེ སྭོན་ཇིང་དབེན་གྱི་དམ་ཁ་བཟུང་། དེ་ནས་དཔོན་ཆེན་ཀུན་རིན། དེ་ནས་དཔོན་ཆེན་དོན་ཡོད་དཔལ། དེ་ནས་དཔོན་ཆེན་ཡོན་བཙུན། ཡང་དཔོན་ཆེན་འོད་ཟེར་སེང་གེ དེ་ནས་དཔོན་ཆེན་རྒྱལ་བ་བཟང་པོ།
དེ་ནས་དཔོན་ཆེན་དབང་ཕྱུག་དཔལ། དེ་ནས་དཔོན་ཆེན་བསོད་ནམས་དཔལ། ཡང་དཔོན་ཆེན་རྒྱལ་བ་བཟང་པོས་བསྐྱར་ནས་གོ་ས་མཛད། དེ་ནས་དཔོན་ཆེན་དབང་བརྩོན། ཕག་ལོ་ལ་དབུས་གཙང་དུ་ཕེབས་ནས་འཇའ་ས་བསྒྲགས།
འདི་མར་བཅད་ལའང་དཔོན་ཆེན་གྱི་མིང་བྱིན་པ་ཁ་ཡར་བྱུང་ངོ་། །འདི་རྣམས་ཀྱི་སྐབས་སུ་ཡི་གེ་མང་བ་ལ་འཇིགས་པར་མི་ལྟ་ཞིང་། བློ་དང་ལྡན་པ་རྣམས་ཀྱིས་སེ་ཆེན་རྒྱལ་པོ་དང་་བླ་མ་འཕགས་པ་ཡོན་མཆོད་དུ་འབྲེལ་ནས་བསྟན་པའི་ཞབས་ཏོག་སྒྲུབ་པ་ལ།
སྭོན་ཇིང་དབེན་གྱི་ཁྲིམས་ར་དང་།བོད་བདེ་བའི་དོན་དུ་སྭོན་ཝི་སི་ཁ་གསུམ་གྱི་ཁྲིམས་བསླང་ཚུལ། ཟམ་གྷ་ཆིང་སང་དང་།
ཨུ་ལུག་ནོ་ཡོན། མི་ཆེན་རྡོ་ཤིལ་སོགས་པས་ཁྲིམས་ཀྱི་བྱ་བ་བྱས་པ་དང་། རིན་པོ་ཆེ་སྟོན་ཚུལ་གྱི་མཛད་པ་སོགས་ལུགས་བཟང་པོ་ལ་ཕན་པའི་གཏམ་རྒྱུད་རྣམས་བསྣན་དུ་རུང་ངོ་། །མཐུ་སྟོབས་ཐུགས་རྗེ་ཕུལ་བྱུང་བས།
།འགྲོ་བ་འདི་ཕྱིར་སྐྱོབ་པའི་སླད། །ཁྲིམས་གཉིས་འཕྲིན་ལས་འགྱེད་པའི་ཁྱོན། །ཤོང་བ་འཛམ་གླིང་ཡངས་པ་མཚར། །

དགུ་པ། ཁ་ཆེ་པཎ་ཆེན་བོད་དུ་བྱོན་ཚུལ་སྐོར། ཁ་ཆེ་པཎ་ཆེན་ནི། ཁ་ཆེ་གྲིབ་རྟན་དུ་ཡབ་ཚོང་དཔོན་སྲིད་བརྟན་ཞེས་བྱ་བ་དང་། ཡུམ་དགེ་ལེགས་མ་ཞེས་བྱ་བའི་སྲས་སུ་ལྕགས་ཕོ་སྤྲེའུའི་ལོ་ལ་སྐུ་འཁྲུངས་པ།
པཎ་ཆེན་ཤཱཀྱ་ཤྲིའི་སྐུ་ཆེ་བའི་ཡོན་ཏན་བསམ་གྱིས་མི་ཁྱབ་པ་རྣམས་རྣམ་ཐར་ལས་སྟོན་ལ། ཁྱད་པར་བོད་དུ་བྱོན་ཚུལ། དེ་བཞིན་གཤེགས་པ་གཙུག་ཏོར་ཅན་དང་།གསེར་མདོག་ཅན་དང་། གནམ་ཐོས་སྲས་གསུམ་གྱིས་ལུང་བསྟན་ནས་ཁ་བ་ཅན་གྱི་ལྗོང་ས་སུ་བྱོན་པ་ཡིན།
ཁྲོ་ཕུ་ལོ་ཙྪ་བ་བྱམས་པ་དཔལ་གྱིས་རྒྱ་གར་ཤར་ཕྱོགས་ནས་གདན་དྲངས་ནས་གྲོ་མོའི་ལ་ལ་བྱོན།ཤིང་ཕོ་བྱི་བའི་ལོ་ལ་པཎ་ཆེན་དགུང་ལོ་དྲུག་ཅུ་རྩ་ལྔ་བཞེས་པ་ལ་ཁྲོ་ཕུར་ཕྱགས་ཕེབས་ཏེ་དབྱར་གནས་མཛད་པའི་ཚེ།
ཞིང་གཉན་ཆུང་བའི་སྟེང་དུ་གཙུག་ལག་ཁང་དགའ་ལྡན་གྱི་འགྲམ་བཏིང་། ས་འདུལ་བ་དང་། བར་ཆད་བསྲུང་བ་དང་། བྱིན་འབེབས་པ་ཐམས་ཅད་བླ་མ་པཎ་ཆེན་པ་ཉིད་ཀྱིས་མཛད།
དེ་ནས་བཟུང་ནས་གཙང་དུ་ལོ་གཅིག དབུས་སུ་ལོ་གཅིག མངའ་རིས་སུ་ལོ་གཉིས་ཏེ། སྤྱིར་བོད་དུ་ལོ་བཅུ་ཐམ་པ་བཞུགས་ནས་བསྟན་པ་དར་བར་མཛད། ཆུ་ཕོ་སྤྲེའུའི་ལོ་ལ་དཔལ་ཁྲོ་ཕུའི་བྱམས་ཆེན་ཁྲུ་བརྒྱ་པ་ཕོ་བྲང་དང་ཚར་ནས།
བྲེའི་ཟླ་བའི་ཚེས་གསུམ་ནས་བཅུའི་བར་དུ་རབ་གནས་མཛད།

དེའི་ཚེ་སིང་གྷ་གླིང་ནས་དགྲ་བཅོམ་པས་བསྐུར་བའི་མེ་ཏོག་དེ་བྱམས་ཆེན་གྱི་དབུ་ལ་བཞག་ཅིང་། དེ་བཞིན་གཤེགས་པའི་རིང་བསྲེལ་ཟ་མ་ཏོག་དང་བཅས་པ་ལོ་ཙྪ་བ་ལ་གནང་ནས། བྱམས་ཆེན་ཐུགས་ཁར་བཞུགས་སུ་གསོལ།
སྐབས་འདི་རྣམས་ཁྲོ་ཕུའི་རྣམ་ཐར་བཀའ་རྒྱ་མ་ལྟར་བྲིསལོ་དེ་ཉིད་ཀྱི་སྨིན་དྲུག་ཟླ་བ་ལ་པཎ་ཆེན་འཁོར་དང་བཅས་པ་མངའ་རིས་སྟོད་དུ་གཤེགས། ཆུ་མོ་བྱི་བའི་ལོ་ལ་སྤུ་རངས་སུ་བཞུགས་ནས།
ཆོས་ཀྱི་རྒྱལ་པོ་སྟག་ཚའི་བླ་མ་མཛད་ཅིང་། དེ་ནས་རིམ་གྱིས་ཁ་ཆེར་བཞུད་དོ། །འདི་རྣམས་ཀྱི་སྐབས་སུ་ཁྲོ་ཕུའི་དཀར་ཆག་དང་བླ་རབས་འབྲི་བར་སྤྲོ་མོད་ཀྱི། ཡི་གེ་མང་བའི་ངོར་བཞག་གོ །བསོད་སྙོམས་པ་ཆེན་པོ་དེའི་རྣམ་ཐར་འཛིན་པ་ལ།
ཇོ་དན་སྡེ་བཞི་བྱུང་བ་ཡིན་ཏེ། པཎ་ཆེན་དབུས་སུ་བྱོན་པའི་དུས་སུ།ཆུ་ཤུལ་ཀྲོག་མ་དགོན་པར་མི་བཅུ་གཅིག་བསྙེན་པར་རྫོགས་པར་བྱས་པའི་ནང་ནས་མཁན་པོ་རྡོ་རྗེ་དཔལ་དང་བྱང་ཆུབ་དཔལ་གཉིས་ཀྱིས་ཕྱག་ཕྱི་ལ་འགྲོ་ཞུས་པས།
ཟུལ་ཕུར་ནམ་ཟ་འཕྲེད་གསོལ་ལ་འདུལ་བ་ཉོན་ལ་ཤོག་གསུངས་པས། ཟུལ་ཕུར་འདུལ་བ་བསླབས་ནས་བྱོན་པས། ཟུལ་ཕུ་བ་དང་ཚོགས་པ་འབྲེལ་ཟབ་པའི་རྒྱུ་མཚན་ཀྱངདེ་ཡིན།
ཚོགས་ཆེན་པའི་མཁན་ཆེན་སེང་རྒྱལ་ཡར་བཅད་ཀྱི་ནངརྟེན་ཟུལ་ཕུར་བསྐྱལཔཎ་ཆེན་གྱི་བླ་མཆོད་ཇོ་དན་གཙང་པོ་བ་བྱ་བ་ཡོད་པའི་ཕྱི་ལ་བཞག པཎ་ཆེན་རྒྱ་གར་དུ་འབྱོན་དུས་ཕྱག་ཕྱིར་འགྲོ་ཞུས་པས།
རྒྱ་གར་གྱི་ཚད་པ་མི་ཐུབ། ཇོ་དན་གཙང་པོ་བ་བསོད་

ནམས་མཛེསལ་སྟེན་ལ་འདུལ་བ་ཤོད། དགེ་སློང་བཞི་སྡེ་རེ་དང་མ་བྲལ་བ་གྱིས་གསུངས་པས། དེ་ལྟར་མཛད། གཙང་པོ་བ་གཤེགས་པའི་རྗེས་ལ། སློབ་མ་སོ་སོར་བསྐྱངས་པས། ཇོ་དན་སྡེ་གཉིས་བྱུང་། རྡོ་རྗེ་དཔལ་གྱི་རྗེས་སུ་མཁན་པོ་སངས་རྒྱས་དཔལ།
དེ་རྗེས་མཁན་པོ་འོད་ཟེར་དཔལ། དེ་རྗེས་མཁན་པོ་ཆོས་ཀྱི་རྒྱལ་མཚན། དེ་རྗེས་མཁན་པོ་སང་རིན། དེ་རྗེས་མཁན་པོ་བསོད་ནམས་དཔལ། དེ་རྗེས་མཁན་པོ་ཤེས་རབ་མགོན།
དེ་རྗེས་མཁན་པོ་ཐུགས་རྗེ་དཔལ། དེ་རྗེས་མཁན་པོ་སེང་གེ་རྒྱལ་མཚན། དེ་རྗེས་མཁན་པོ་བསོད་ནམས་དབང་ཕྱུག་དེ་རྗེས་མཁན་པོ་བཀྲས་ཚུལ་ད་ལྟའོ། །ཡང་མཁན་པོ་སངས་རྒྱས་དཔལ་གྱི་རྗེས་སུ་གཞུ་པ་དཀོན་མཆོག་རྒྱལ་མཚན།
དེ་རྗེས་མཁན་པོ་ཐུགས་རྗེ་དཔལ། དེ་རྗེས་མཁན་པོ་དར་མ་དཔལ། དེ་རྗེས་མཁན་པོ་ཀུན་དགའ་དཔལ། དེ་རྗེས་མཁན་པོ་ཚུལ་ཁྲིམས་དཔལ། དེ་རྗེས་མཁན་པོ་སང་གཞོན། དེ་རྗེས་མཁན་པོ་དར་མ་བཟང་པོ།
དེ་རྗེས་མཁན་པོ་ཚུལ་ཁྲིམས་མགོན། དེ་རྗེས་མཁན་པོ་བསོད་ནམས་འོད་ཟེར། དེ་རྗེས་མཁན་པོ་རིན་ཚུལ། དེ་རྗེས་མཁན་པོ་བསོད་ཤེས། དེ་རྗེས་མཁན་པོ་ཤེས་རབ་མགོན་ད་ལྟ་བཞུགས། དེ་ལྟར་ཚ་མིག་པ་དང་།
བྱེ་རྫིང་པ་གཉིས་ནི་མཁན་པོ་རྡོ་རྗེ་དཔལ་ནས་བརྒྱུད་པའོ། །མཁན་པོ་བྱང་ཆུབ་དཔལ་ལ་འགྲོ་མགོན་ཆོས་ཀྱི་རྒྱལ་པོས་བསྙེན་རྫོགས་མཛད་པའི་དུས། མཁན་སློབ་ལ་གོང་དུ་གདན་འདྲེན་བྱུང་ནས།
ཁོང་རང་གི་སློབ་མ་རྣམས་སྐྱོང་བའི་དབུ་མཛད་ལ་མཁན་པོ་གཙང་པ་དབང་ཕྱུག་

གྲགས་བསྐོས། ཁོང་རང་འདམ་བར་དུ་བྱོན། དེར་བླ་མ་ཆེན་པོ་བསྙེན་རྫོགས་མཛད་ཚར་ཟེར་བ་གསན་ནས། ལོག་ནས་ཟུར་དུ་བཞུགས་པས་གཉིས་སུ་གྱེས་པའི་མཁན་པོ་བྱང་ཆུབ་དཔལ་རང་གི་རྗེས་སུ་མཁན་པོ་བདེ་བ་དཔལ།
དེ་རྗེས་མཁན་པ་ཀ་བཞི་པ་གྲགས་གཞོན།དེ་རྗེས་མཁན་པོ་བསོད་ནམས་གྲགས། དེ་རྗེས་མཁན་པོ་བསོད་ནམས་བཟང་པོ། དེ་རྗེས་མཁན་པོ་གཞོན་ནུ་མགོན། དེ་རྗེས་མཁན་པོ་གྲགས་པ་རྒྱལ་མཚན། དེ་རྗེས་མཁན་པོ་གྲགས་པ་བཤེས་གཉེན་ད་ལྟ་བཞུགས་པའོ།
།ཡང་མཁན་པོ་གཙང་པའི་རྗེས་སུ་ཁོང་རང་གི་དབོན་པོ་གཞོན་བྱང་། དེ་རྗེས་ཁོང་རང་གི་དབོན་པོ་འདུལ་ཚད་པ་བྱང་ཆུབ་བཟང་པོ། དེ་རྗེས་མཁན་པོ་ཡོན་ཏན་རྒྱལ་མཚན།
དེ་རྗེས་མཁན་པོ་དཔལ་གྲུབ་པ་ད་ལྟའོ།དེ་ལྟར་ཆོས་ལུང་པ་དང་། དགེ་འདུན་སྒང་པ་གཉིས་མཁན་པོ་བྱང་ཆུབ་དཔལ་ལས་བརྒྱུད་པའོ། དེ་ལྟར་ཚོགས་སྡེ་བཞི་ནི་པཎ་ཆེན་ཤཱཀྱ་ཤྲི་ནས་བརྒྱུད་པ་ཡིན་ལ།
སྤྱིར་བོད་ཀྱི་སྡོམ་བརྒྱུད་འདི་ལ། བཞི་ kun: =གཞི?  ཐམས་ཅད་ཡོད་པར་སྨྲ་བ་ལས།སྡེ་པ་གཞན་རྣམས་ནི་བོད་དུ་བྱུང་བ་མེད། ཡང་དག་པར་རྫོགས་པའི་སངས་རྒྱས། ཤ་རིརི་བུ། སྒྲ་གཅན་འཛིན། བྲམ་ཟེ་སྒྲ་གཅན་འཛིན།
ཀླུ་སྒྲུབ་ལེགས་ལྡན་འབྱེད། དཔལ་སྦས། ཡེ་ཤེས་སྙིང་པོ། ཞི་བ་འཚོ། ཞེས་བསམ་ཡས་ཀྱི་གྱང་རིས་ལ་ཡོད་ཟེར། དེས་སད་མི་མི་བདུན་ལ་སོགས་པ་མང་དུ་བྱུང་བ་ནི་བསྟན་པ་སྔ་དར་ཡིན་ལ།
ཕྱི་དར་གྱི་མཁན་རྒྱུད་ལ། སྔ་རབས་པ་རྣམས་ལ་

བཞེད་ལུགས་མང་དུ་སྣང་སྟེ། སད་མི་མི་བདུན་གྱི་ནང་ནས་དབའ་རད་ན། ལི་སངས་རྒྱས་ཡེ་ཤེས། ཀ་བ་འོད་མཆོག་གྲགས།གཡོ་དགེ་འབྱུང་། གཙང་རབ་གསལ། སྟོད་ལུང་པ་དམར་ཤཱཀྱ་མུ་ནི་གསུམ། འགའ་ཞིག་ཞི་བ་འཚོའི་སློབ་མ་ཀ་མ་ལ་ཤི་ལ།
དེས་གཡོ་དགེ་འབྱུང་། དེས་བླ་ཆེན། དེས་ཀླུ་མེས་བཞེད་པ་གདའ།འགའ་ཞིག་དབའ་རད་ན། ལྷ་ལུང་རབ་འབྱོར་དབྱངས། དེས་བླ་ཆེན་ཞེས་བཞེད་པའང་གདའ། གཡོར་གྱི་མཁན་བུ་བླ་ཆེན་པོ།
དེས་སྤང་གོང་ཡེ་ཤེས་གཡུང་དྲུང་། གྲུམ་ཨ་ཙ་ར་ཡེ་ཤེས་རྒྱལ་མཚན།དེས་དབུས་གཙང་གི་མི་ལྔའམ། དྲུག་གམ། བཅུར་གྲགས་པ་རྣམས་རབ་ཏུ་བྱུང་། འགའ་ཞིག་བླ་ཆེན་གྱིས་སྤང་གོང་དང་ངལ་བ་གནས་བརྟན་གྲགས་པ་གཉིས།
དེ་གཉིས་ཀྱིས་གནུབས་གྲགས་ཤེ་དབལ་གྱི་དབང་ཕྱུག་དང་ཅོག་རོ་ཤེར་ཆུང་གཉིས། དེ་གཉིས་ཀྱིས་ཤེར་ཆུང་ཤེར་གྲགས་དང་གྲུམ་གཉིས། གྲུམ་གྱིས་དབུས་གཙང་གི་མི་ལྔར་འབྱེད་ན། ཀླུ་མེད་ཚུལ་ཁྲིམས་ཤེས་རབ་དང་།
སུམ་པ་ཡེ་ཤེས་བློ་གྲོས། འབྲིང་ཡེ་ཤེས་ཡོན་ཏན། ལོ་ཚོང་གཉིས་ཏེ་ལྔར་བཞེད། དྲུག་ཏུ་འབྱེད་ན། དབའ་རག་སྣོན། བཅུར་འབྱེད་ན། ཀླུ་མེས་ཚུལ་ཁྲིམས་ཤེས་རབ། འབྲིང་ཡེ་ཤེས་ཡོན་ཏན།གླན་ཤེས་རབ་འབར།
དབའ་ཚུལ་ཁྲིམས་སྙིང་པོ། རག་ཤི་ཚུལ་ཁྲིམས་འབྱུང་གནས་ཏེ་དབུས་པ་ལྔ། ལོ་སྟོན་རྡོ་རྗེ་དབང་ཕྱུག ཚོང་ཁེ་ཤེས་རབ་སེང་གེ ཨུ་པ་ཏེ་དཀར། འོ་བརྒྱད་

སྤུན་གཉིས་ཏེ་བཅུར་བྱེད། འགའ་ཞིགཀླུ་མེས། འབྲིང་། དབའ།རག ལོ་ཚོངསྟེ་དྲུག་གི་བླ་ཆེནལ་བླངས། གཞན་རྣམས་ཀྱིས་རྟིང་ལ་གྲུམ་ལ་བླངས་ཞེས་སྔ་ཕྱིར་བཞེད་པར་གདའ། སུམ་པ་ཡེ་ཤེས་བློ་གྲོས། གར་མི་ཡོནཏན་གཡུང་དྲུང་།
དམར་ཤཱཀྱ་བྱང་ཆུབ་ལ་སོགས་པ་རྟིང་ལ་གྲུམ་གྱི་མཁན་བུ་ཡིན་པར་བཞེད། ཀླུ་མེས་ཀྱི་རྟིང་ལ་གྲུམ་ལུས་པ་ཡིན། གཞན་རྣམས་ཀྱིས་སྔོན་ལ་བྱོན་པའི་རྗེས་གློང་ཐང་དུ་ཟིན་ནས་སྡོང་ཡོང་པར་བཞེད་དོ་ཞེས་ཟེར་ཞིང་།
དེ་ལྟར་བཞེད་ལུགས་མང་དུ་ཡོད་ཀྱང་། ཐམས་ཅད་མཁྱེན་པ་བུ་སྟོན་གྱི་ཆོས་འབྱུང་ཆེན་མོར་འཇད་ཀྱི་འགྱེལ་མི་གཙང་རབ་གསལ། བོ་དོང་པ། གཡོ་དགེ་འབྱུང་། སྟོད་ལུང་པ་དམར་ཤཱཀྱ་མུ་ནེ་ཏེ།
བསྟན་པའི་རྩ་མི་གསུམ་གྱིས་མདོ་སྨད་དུ་བྱོན་པ་ལས། གཙང་རབ་གསལ་གྱིས་མཁན་པོ་བྱས། གཡོས་སློབ་དཔོན་བྱས་ཏེ། བླ་ཆེན་པོས་དགེ་ཚུལ་མཛད། མཁན་སློབ་ལས་མིང་སྦྱར་དེ་དགེ་བ་རབ་གསལ་དུ་བཏགས།
མཁན་སློབ་སྔ་མ་དང་། དམར་གྱི་གསང་སྟོན་བྱས་ཏེ་བསྙེན་པར་རྗོགས། དེ་ནས་ལོ་ལྔ་ལོན་དུས་སུ་དབུས་གཙང་གི་མི་བཅུས་སླེབས་ཏེ། གཙང་ལ་བཀའ་དྲིན་ཞུས་པས་ང་རྒས་པས་བུ་མི་འཁྱོངས་པས་བླ་ཆེན་པོ་ལ་ཞུས་གསུངས་ནས་ཞུས་པས།
ང་བསྙེན་པར་རྫོགས་ནས་ལོ་ལྔ་ལས་མ་ལོན། མཁན་པོ་མི་བཏུབ་གསུང་བ་ལ། གཙང་ན་རེ། དམིགས་བསལ་ལ་བཏུབ་གསུངས་ནས། བླ་ཆེན་གྱིས་མཁན་པོ་བྱས། གཙང་དང་གཡོས་ལས་སློབ་དང་གསང་

སྟོན་བྱས། དམར་དང་ཧ་ཤང་གིས་ཁ་སྐོང་བྱས་ཏེ། ཐམས་ཅད་ཚིག་རྗོགས་བྱས་པར་བཞེད་དོ། །ཀླུ་མེས་ཀྱི་བུ་བཞི་ནིཀ་བ་བཞི་ཡང་ཟེརགྲུམ་མེར་ཚུལ་འབྱུང་། ཐང་པོ་ཆེ་བཏབ།ཐང་སྐོར་ཟེར་ ཞང་སྣ་ནམ་རྡོ་རྗེ་དབང་།
རྒྱལ་ལྷ་ཁང་རྩིག་ཞངསྐོར་ཟེར རྡོག་བྱང་ཆུབ་འབྱུང་གནས་ཡེར་པ་བ་རང་བརྩིགས།རྡོག་ཚོ་ཟེརགླན་ཡེ་ཤེས་ཤེས་རབརྒྱལ་གསེར་སྒང་བརྩིགས།གླན་ཚོ་ཟེརསྟེ་བཞིར་གྲགས། གཟུས་ལ་སོགས་ལ་དཔག་ཏུ་མེད་ལ།
གྲུམ་མེར་གྱི་མཁན་པོ་ཡབ་ཤུད་རྒྱལ་བ་འོད། དེས་སྦེ་སོ་ཀེར། དེས་གྲ་པ་མངོན་ཤེས། དེས་ཁྱུང་རིན་ཆེན་གྲགས། དེས་བྱ་འདུལ་བ་དང་སློབ་དཔོན་ཆ་པ་ལ་སོགས་པ་བྱས།རྩིབས་གཞོན་ནུ་སེང་གེ
དཔལ་ལྡན་གྲོ། དེ་རྣམས་བརྒྱུད་པ་རྣམས་ལགས་སོ། །ཡང་ཀླུ་མེས། གླན་ཡེ་ཤེས་ཤེས་རབ། གླན་ཚུལ་ཁྲིམས་བྱང་ཆུབ། གླན་བསོད་གཞོན། གླན་འབྱུང་གནས་འབར། ཤཱཀྱ་སྲ་བ། ཡེ་ཤེས་གྲགས། ཁམས་པ་འབྲོག་ཆེན།
བློ་གྲོས་གྲགས་པ་ལ་སོགས་པ་ནེ་པ་དང་རྒྱ་སར་སྒང་པ་རྗེས་འབྲེང་རྣམས་སོ། །ལོ་སྟོན་གྱི་མཁན་བུ་དབའ་ཡེ་ཤེས་དབང་པོ། རྨ་གསལ་བ་ཤེས་རབ། དེ་གཉིས་ཀྱི་རྒྱ་ལོ་སྒྱུར་བ། སྦལ་ཏི་ཇོ་སྲས། སྦལ་ཏི་དབོན་ཞིག་པོ་ཤེར་སེང་ལ་སོགས་པ་སྐྱོར་མོ་ལུང་པ་རྗེས་འབྲེང་དང་བཅས་པ་ལགས་སོ།
།ཟུལ་ཕུའི་གདན་ས་བ་ནི་བྱ་འདུལ་གྱི་རྟིང་ལ།མཁན་པོ་ཆོས་ཀྱི་དབང་ཕྱུག དེ་རྗེས་ཆོས་ཀྱི་བྱང་ཆུབ། དེ་རྗེས་

ཆོས་གྲགས་དཔལ། དེ་རྗེས་ཆོས་ཀྱི་དཔལ། དེ་རྗེས་བྱང་ཆུབ་དཔལ་གྱིས་གདན་ས་ལོ་མང་དུ་མཛད་ནས་ད་ལྟ་ཟུར་ན་བཞུགས་སོ། །འདུལ་བ་སྟོད་དར་ནི། དྷ་ན་ཤི་ལ་དང་ཛི་ན་མི་ཏྲ་གཉིས་ཀྱི་སློབ་མ།བལ་པོའི་པཎྜི་ཏ་ཤཱཀྱ་སེ་ན།
དྷརྨ་པཱ་ལ། དེས་གྲ་དབྱི་ཕུའི་རླུང་ལོ་ཙྪ་བ། དེས་མདའི་སྐྱོགས་འདུལ་འཛིན། དེས་ཞང་ཞུང་འདུལ་བ་འཛིན་པ། དེས་ཞིང་མོ་ཆེ་བྱང་ཆུབ་སེམས་དཔའ། ལ་སྟོད་སིམ་ཚེར་འདུལ་གྲ་པ་རྗེས་འབྲེང་དང་བཅས་པ་ཡིན་ཏེ།
ཉུང་ཤས་ལས་མེད་དོ། །འདུལ་བའི་བཤད་བརྒྱུད་ནི། སངས་རྒྱས། ཉེ་བ་འཁོར། ཀུན་དགའ་བོ། ཤ་ནའི་གོས་ཅན། ཉེར་སྦས། ངྷི་ཏི་ཀ ནག་པོ་ལེགས་མཐོང་། བློ་གྲོས་མི་འབེས།
ཡོན་ཏན་འོད། ཤཱཀྱ་འོད། ཆོས་ཀྱི་བཤེས་གཉེན་གཉིས། དེ་གཉིས་ཀྱིས་སེང་གེ་གདོང་ཅན། དེས་དྷ་ན་ཤི་ལ། ཛི་ན་མི་ཏྲ་གཉིས་ལ།དེས་ལྕོག་རོ་ཀླུའི་རྒྱལ་མཚན། དེས་གཡོ་དགེ་འབྱུང་། གཙང་རབ་གསལ། དམར་ཤཱཀྱ་མུ་ནེ་གསུམ་ལ།
དེ་གསུམ་གྱིས་བླ་ཆེན་པོ་ལ།དེས་གྲུམ་ལ་སོགས་ལ། གྲུམ་ལ་ཀླུ་མེསསྡོམ་པ་གྲུམ་ལ་བླངས་ཀྱང་།འདུལ་བ་བླ་ཆེན་རང་ལ་གསན་པའང་ཡོད ཀྱིས། དེས་གཟུས་རྡོ་རྗེ་རྒྱལ་མཚན། གཟུས་ལ་གཟུས་ཀྱི་བུ་བཞི་ནི།
རོང་མཁར་སྦུག་གི་སྣེ་པོ་གྲགས་པ་རྒྱལ་མཚན། ཀ་ཆུའི་སྦོ་ཆུང་ཚུལ་ཁྲིམས་འབྱུང་གནས། འཛིམས་པ་ཤེས་རབ་འོད། རྒྱལ་གྱི་གླན་ཚུལ་ཁྲིམས་བྱང་ཆུབ་རྣམས་སོ་། །འཛིམས་པ་མ་གཏོགས་གསུམ་ལ་རྒྱས་གསན།
ཁྱད་

པར་སྣེ་པོའི་སློབ་མ་ཡིན། ཡང་སྣེ་པོའི་སློབ་མ་སོག་ཚུལ་ཁྲིམས་བླ་མ། སྦོ་ཆུང་གི་སློབ་མ་ཉང་འཚམས་པ་རིན་ཆེན་བླ་མ། འཛིམས་པའི་སློབ་མ་ཀོ་ཁྱིམ་པ་ཡེ་ཤེས་བླ་མ་གསུམ་ལ་ཡང་རྒྱས་གསན་པས་རྒྱའི་བླ་མ་རྣམ་གསུམ་ཟེར་རོ།
རྒྱ་འདུལ་བ་འཛིན་པའི་མཚན་དངོས་ལ་དབང་ཕྱུག་ཚུལ་ཁྲིམས་ཟེར། རྒྱའི་སློབ་མ་རྨ་ཚོ་བྱང་རྡོར།བྱ་འདུལ། ཀྱི་ཕོ་ཚུལ་ཁྲིམས་འཕགས། ཤ་མི་ལ་སོགས་ཤིན་ཏུ་མང་ངོ འདུལ་བ་སྟོད་དར་ནི།
ངྷ་ན་ཤི་ལ། ཛི་ན་མི་ཏྲའི་སློབ་མ་བལ་པོ་ཤཱཀྱ་སེ་ན། དེས་ངྷརྨ་པཱ་ལ། དེས་གྲ་དབྱི་ཕུའི་རླུང་ལོ་ཙྪ་བ། དེས་སྐྱོགས་འདུལ་འཛིན། དེས་གཟུས་ཞེས་བཤད་དོ། །རྒྱ་འདུལ་གྱི་སློབ་མ་ཀྱི་ཕོ་ཚུལ་ཁྲིམས་འཕགས།
ཚ་རོང་པ་འདུལ་འཛིན།རྨ་ཚོ་བྱང་རྡོར། བྱ་འདུལ་ཤ་མི་སྨོན་ལམ་འོད་ལ་སོགས་པ་བསམ་གྱིས་མི་ཁྱབ་པ་འཆར་བ་དང་། ཟམ་རྩེ་བ་ལ་སོགས་པ་ནི་རྒྱ་ནས་བརྒྱུད་པའོ། །ཤ་མི་ནི་ཚ་རོང་པའི་སློབ་མའང་ཡིན།
བྱ་འདུལ་རྨ་ཚོའི་སློབ་མའང་ཡིན། བྱ་འདུལ་ནས་བརྒྱུད་པ་རྩིབས་པ་གཞོན་ནུ་སེང་གེ་མྱང་སྟོད་མཁར་ལུང་ནས་བརྒྱུད་པ་རྣམས་དང་། སངས་རྒྱས་གཞུང་པ་དང་། ཨར་དགེ་བ་དང་། ནགས་མོ་དང་།
རི་ཟན་རྡོག་པ་དང་།བཀྲ་ཤིས་སྒང་པ་དང་། ཇོ་དན་རྡོ་རྗེ་དཔལ་ནས་བརྒྱུད་པ་རྣམས་སོ། །བྱ་འདུལ་གྱི་རྒྱུད་པ་དཔལ་ཆེན་ཡེ་ཤེས་གཡུང་དྲུང་། དེའི་སློབ་མ་གཉན་སྟོན། དེའི་སློབ་མ་མཁན་པོ་ཤུན་པ།
དེའི་སློབ་མ་ཞིག་པོ་ཤེས་རབ་ཡེ་ཤེས་པ་ལ་སོགས་པ་དགའ་བ་གདོང་པ་བྱ་འདུལ་ནས་

བརྒྱུད་པའོ། །ཀྱི་ཕོ་ཚུལ་ཁྲིམས་འཕགས་ཀྱི་སློབ་མ་འདར་འདུལ་བ་འཛིན་པ། དེའི་སློབ་མ་སྟོང་འདུལ་བ་འཛིན་པ་ལ་སོགས་པ་ནི་ནེ་པ་རྗེས་འབྲེང་དང་བཅས་པ་རྣམས་སོ། །ཤ་མིའི་བུ་བཞིར་གྲགས་པ་ནི།རྒྱ་དུར་གྱི་གླུབས་དཀར་འདུལ་འཛིན།
ཡང་དབེན་གྱི་ཇོ་དན་པད་ཚུལ། བལ་ཏི་ཇོ་སྲས། ཐག་མ་རྡོར་གཞོན་རྣམས་ཡིན་ནོ། །ཐག་མའི་སློབ་མ་རྣལ་འབྱོར་བྱང་སེང་ནས་བརྒྱུད་པ་ཇོག་པོ་དགོན་གསར་བ། སངས་རྒྱས་ཇོ་སྲས་བྲག་རྩ་བ་སྟོན་ནམ་ལྷ་དགེ་འདུན་སྒང་པ་ལ་སོགས་པ་རྣམས་ལགས་སོ།
།གླུབས་དཀར་ནི་རྒྱ་དུར་བ་ཡིན་ལ། ཤ་མི་འཆད་དཀར་དུ་བྱུང་། ཚ་རོང་པ། ཚ་རོང་དང་སྤུ་གུ་རྡོར་བྱུང་སྟེ། ལྷག་རུ་ལ་སོགས་ཡར་ལུང་གི་འདུལ་འཛིན་རྣམས་དང་།
རྩེབ་དཀར་བ། ཟངས་ཆེན་པ། མཚོ་སྣ་བ་ལ་སོགས་པ་ནི་ཚ་རོང་བ་ནས་བརྒྱུད་པའོ། །ཡང་ཐག་མ་རྡོར་གཞོན། ཐག་མ་ཀ་བ་ཆེན་པོ་དར་མ་སེང་གེའི་ཡང་སློབ་མ་ཡིན་ནོ་ཞེས་བོད་ཀྱི་ཡི་གེ་རྙིང་པ་དང་།མཁས་པ་རྣམས་ཀྱི་གསུང་ལས་བྱུང་ངོ་།
།

མཇུག་བྱང་། དེ་ལྟར་ཡང་སྟོན་པ་ཡང་དག་པར་རྫོགས་པའི་སངས་རྒྱས་རྒྱ་གར་དུ་བྱོན་ནས། དེའི་བསྟན་པ་རྒྱ་ནག་དང་བོད་ལ་སོགས་པར་རིམ་གྱིས་དར་བ་ཡིན་ལ། རྒྱ་གར་དུ་མང་པོས་བཀུར་བ་ནས་བཟུང་སྟེ། ཆོས་རྒྱལ་གྱི་གདུང་རབས།
དེ་ལས་ཡང་དག་པར་སངས་རྒྱས་བྱོན་ཚུལ། ཁྱད་པར་བོད་ཀྱི་ཆོས་རྒྱལ་བྱང་ཆུབ་སེམས་དཔའ་རྣམས་ཀྱི་མཛད་པ་དང་།གདུང་རབས། བསྟན་པ་འཛིན་པའི་སྐྱེས་བུ་དམ་པ་ཇི་ལྟར་བྱོན་ཚུལ་དཀར་ཆག་ཏུ་བཏབ་པ་འདི་ནི།
ཡི་གེ་ཁ་འཐོར་བ་རྣམས་ལས་ཅུང་ཟད་བསྡུས། རང་གི་རྗེད་བྱང་དུ་དུམ་བུ་ཁྲིགས་སུ་ཡོད་པ་ལས། མིའི་དབང་པོ་རྒྱལ་པོ་ཆེན་པོའི་གཙུག་གི་ནོར་བུ།བསྟན་པའི་བདག་པོ་གུ་ཤྲི་ཀུན་དགའ་རྒྱལ་མཚན་དཔལ་བཟང་པོའི་དགེ་བཤེས།
སློབ་དཔོན་ཨ་ཡས་རང་གི་བདག་ཏུ་འཛིན་པའི་ཕྱིར་མ་ཡིན་པར། སེམས་ཅན་རྣམས་ལ་ཕན་པ་ཁོ་ན་སྒྲུབ་པའི་ཕྱིར། སྤྱིའི་མཆོད་གནས་ལྷ་སའི་གཙུག་ལག་ཁང་ཆེན་མོར་ཞིག་གསོས་མང་དུ་མཛད་པ་ལས།
བྱེ་བྲག་སྤྱན་རས་གཟིགས་གྱི་ཕོ་བྲང་པོ་ཏ་རིར་ཆོས་ཀྱི་སྐུའི་རྟེན་བྱང་ཆུབ་ཆེན་མོ་དང་བཅས་པ་བཞེངས་སུ་གསོལ་བའི་ཁྱམས་སུ། སྤྱིར་བདེ་བར་གཤེགས་པའི་བསྟན་པའི་རྣམ་གཞག་ལས།

ཁྱད་པར་དུ་ཆོས་རྒྱལ་མང་པོས་བཀུར་བའི་གདུང་རབས་ཇི་ལྟར་བྱུང་ཚུལ། ཧོར་དང་བོད་ཀྱི་རྒྱལ་པོས་བསྟན་པའི་ཞབས་ཏོག་མཛད་པའི་རྣམ་གཞག་གངས་ཅན་གྱི་ལྗོངས་སུ་བསྟན་པའི་གསལ་བྱེད་རྣམས་ཀྱིས་བསྟན་པ་ཇི་ལྟར་བསྐྱངས་པའི་ཚུལ་རྣམས་མི་ནུབ་ཅིང་།
ཕྱི་རབས་རྣམས་ལ་ཕན་པའི་དོན་དུ་རི་མོར་འབྲི་བས། ཡི་གེ་ཁུངས་མ་རྣམས་བསྡུས་ལ་ཕྱོགས་གཅིག་ཏུ་སྡེབས་ཤིག་ཅེས་དོ་གལ་ཆེན་པོས་དགེ་རེ་བྱོན་ནས་སྐུལ་བ་ལ་བརྟེན་ན།
ཆོས་རྒྱལ་བྱང་ཆུབ་སེམས་དཔའ་རྣམས་ཀྱི་དབོན་སྲས་རྣམས་ཀྱི་ནང་ནས་ཐ་ཤལ་དུ་གྱུར་པ་ཤཱཀྱའི་མིང་ཅན་གྱིས་ཡི་གེར་བཀོད་པའོ། །སྐབས་འདིར་བསྟན་པའི་སྙིང་པོ་སྒྲུབ་པ་གཙོ་ཆེར་མཛད་ནས་བསྟན་པ་གསལ་བར་མཛད་པ།
དྭགས་པོ་བཀའ་བརྒྱུད་ཀྱི་རྣམ་ཐར་འབྲི་བ་ལ་སྤྲོ་མོད་ཀྱི། ཡི་གེ་ཡིད་ཆེས་མ་རྙེད་པས། ལོགས་གཞན་ཤིག་ཏུ་ཤེས་པར་བྱའོ། །དཀར་ཆག་ཤིན་ཏུ་བསྡུས་པ་ལ་དགའ་ན། འདིའི་དམར་ཆ་རྣམས་ཟུར་དུ་བཀོལ་བས་ཀྱང་འབྲེལ་ཆགས་ཤིང་།
རྒྱལ་རབས་རྐྱང་པ་དང་། རང་རང་གི་གདན་སའི་བླ་རབས་སུ་འགྱུར་ལ། ཡང་བོད་ཀྱི་རྒྱལ་རབས་ལ་སོགས་པ་རང་གང་མོས་པའི་སྐབས་རེ་ཟུང་དུ་བྲིས་ནའང་དེའི་ལོ་རྒྱུས་སུ་འགྱུར་རོ།།འཇིག་རྟེན་ཁམས་འདིར་དགེ་ལེགས་འབྱུང་བའི་གཞི།
།མང་པོས་བཀུར་དང་འཁོར་ལོས་སྒྱུར་རྒྱལ་རིགས། །ཐུགས་རྗེ་ཕུལ་བྱུང་ཐུབ་པའི་དབང་པོ་ནི། །

རྡོ་རྗེ་གདན་དུ་མངོན་པར་བྱང་ཆུབ་ནས། །རྣམ་གསུམ་ཆོས་ཀྱི་དཀྱིལ་འཁོར་རྒྱས་པ་དེ། །ཆོས་རྒྱལ་མེས་དབོན་འཕྲིན་ལས་གཡོ་བའི་མཐུས། །མཁས་གྲུབ་ལོ་པཎ་རླུང་གིས་ལེགས་བསྐྱོད་ནས། །ཁ་བ་ཅན་གྱི་ལྗོངས་འདིར་གསལ་བར་བཤད།
།སངས་རྒྱས་བསྟན་པའི་པད་ཚལ་ཁ་ཕྱེ་བས། །བློ་གསལ་རྐང་དྲུག་ལྡན་པ་རབ་འཁྲིགས་ཏེ། །དམ་ཆོས་སྦྲང་རྩིའི་བཅུད་ཀྱིས་མྱོས་པ་ཡིས། །ཐར་པའི་དགའ་སྟོན་ཉམས་སུ་མྱོང་བའི་ཚུལ།
།བཀའ་དྲིན་དྲན་པས་གསལ་བར་འཆད་འདོད་ཀྱང་། །བདག་བློ་ཤེས་རབ་གསུམ་གྱིས་དམན་པའི་ཕྱིར། །ཇི་བཞིན་མ་རྟོགས་ལོག་པར་བཤད་པ་གང་། །ཆོས་ལྡན་བདེ་མཐོང་རྣམས་ཀྱིས་བཟོད་པར་མཛོད། །རྒྱལ་སྲས་མཛད་པ་རྨོངས་པའི་སྤྱོད་ཡུལ་མིན།
།སྒྲ་ཚད་གཉིས་ཀྱིས་དབེན་པ་རྒན་པོའི་ཚིག །མི་མཐུན་ནང་འགལ་མང་པོས་རབ་དཀྲུགས་པས། །རྣམ་དབྱེ་གསལ་བར་སྨྲ་པའི་སྐབས་མེད་ཅིང་། །བདག་ནུས་དམན་ཕྱིར་སྡེབས་སྦྱོར་དང་བྲལ་བས།
།དམུས་ལོང་ཁ་དོག་འབྱེད་དང་མཚུངས་མོད་ཀྱི། །རྒྱལ་བའི་བཀའ་དང་ཚད་མའི་སྐྱེས་བུ་ཡི། །

ལེགས་བཤད་ཇི་བཞིན་བྲིས་པ་ཐ་དད་དོ། །བསྟུངས་པ་མེད་པར་གཟུགས་སུ་ལེགས་གྲུབ་ནས། །ཕྱིས་པ་མེད་པར་དྲི་མ་རབ་དག་སྟེ། །ཕྱིན་པ་མེད་པར་ལྐོག་ཏུ་གྱུར་པའི་དོན། །འཁྲུལ་པ་མེད་པར་རྒྱ་བོད་གསལ་བར་སྣང་།
།དེ་ཕྱིར་འདི་ནི་ཀིམ་ཤིང་ཀོང་ཇོ་ཡི། །སྣང་སྲིད་གསལ་བའི་མེ་ལོང་དེ་དང་མཚུངས། །རྒྱལ་སྲས་མཛད་པ་སྟོན་པ་ཆེས་འཕགས་ལ། །གཟུགས་དང་དོན་གྱི་དབྱེ་བ་ཐ་དད་དོ། །ལེགས་བཤད་འདི་ནི་སྤྱི་དོན་དགོས་འབྲེལ་དང།
།མདོར་བསྟན་རྒྱས་བཤད་ཚུལ་གྱིས་འཆད་འདོད་ཀྱང་། །ལོ་རྒྱུས་ཁུངས་སྟོན་ཙམ་ཞིག་སྨོས་པ་ནི། །བདག་བློ་ཐོས་པ་དམན་པས་རབ་ཞུམ་ལ། །ཐོས་ལྡན་འགའ་ཞིག་ཏོག་གིས་རབ་མྱོས་ཀྱང་།
།ཇི་བཞིན་སྨྲ་བའི་རྣམ་དཔྱོད་ཀྱིས་སྐོམ་པ། །གལ་ཏེ་སྲིད་ན་ཕྲག་དོག་བྱིན་ཟ་ཡིས། །ཡི་རང་སྲེགས་ཀྱིས་དགོས་པའང་ཡིན་ནམ་སྙམ། །བསྟན་འཛིན་ཡོན་ཏན་རབ་དཀར་གངས་རི་ལས། །བདག་བློ་གུས་པའི་གདུང་ཤུགས་ཀྱིས་དྲངས་པའི།
།ངོ་མཚར་ལེགས་བཤད་བསིལ་བའི་ཆུ་རྒྱུན་འདི། །

དད་ལྡན་སྐྱེ་བོའི་ཞིང་སར་ལེགས་དྲངས་པས། །བཀའ་དྲིན་དྲན་པའི་མྱུ་གུ་རབ་འཁྲུངས་ཏེ། །རྗེས་ཞུགས་བརྩོན་པའི་སོ་ནམ་ལེགས་སྦྱངས་ནས། །སྡེ་སྣོད་གསུམ་གྱི་ལོ་ཐོག་རབ་སྨིན་པས། །སེམས་ཅན་རྣམས་ཀྱི་དབུལ་བ་སེལ་བར་ཤོག
།ཤེས་ལྡན་འགའ་ཞིག་ལེགས་བཤད་འདི་མཐོང་བས། །རབ་ཏུ་དགྱེས་ཏེ་མཁས་པའི་མདུན་སར་ནི། །འབེལ་བའི་གཏམ་གྱིས་དགའ་སྟོན་རབ་བཀྱེ་བས། །བསྟན་འཛིན་རྣམས་ཀྱི་བཀའ་དྲིན་དྲན་པར་ཤོག
།བསྟན་འཛིན་གོང་མའི་ཡོན་ཏན་འདི་ཐོས་པས། །དེ་དག་ཇི་བཞིན་སྒྲུབ་པར་མ་ནུས་ཀྱང་། །ལས་ཅན་འགའ་ཞིག་དེ་ཡི་རྗེས་ཞུགས་ནས། །བསྟན་པའི་བྱ་བ་ཚུལ་བཞིན་བྱེད་པར་ཤོག །བསྟན་འཛིན་འགའ་ཞིག་སྙིགས་མའི་སེམས་ཅན་ལ།
།རབ་ཏུ་སྐྱོ་བས་གཞན་དོན་གཡེལ་བ་རྣམས། །ཆོས་རྒྱལ་རྣམས་ཀྱི་དཀའ་སྤྱད་འདི་གཟིགས་པས། །སྙིགས་མའི་དུས་འདིར་གཞན་དོན་མཛད་པར་ཤོག །འདི་ལས་བྱུང་བའི་དགེ་བ་དྲི་མེད་དེས།
།རྒྱལ་བའི་བསྟན་པ་ཡུན་དུ་གནས་པ་དང་། །བསྟན་འཛིན་རྣམས་ཀྱི་ཐུགས་དགོངས་ཡོངས་རྫོགས་ནས། །

སེམས་ཅན་ཐམས་ཅད་བདེ་དང་ལྡན་གྱུར་ཅིག །དེ་ལྟར་བསམ་ལས་བྱུང་བའི་དགེ་བ་རྣམས། །ཐོགས་མེད་དུས་ནས་ཕན་པ་མང་བྱས་པའི། །སེམས་ཅན་རྣམས་ལ་ལྟོས་མེད་བྱིན་ཟིན་གྱི། །བདེ་བའི་འབྲས་བུ་གཞན་ལ་སྨིན་གྱུར་ཅིག
།རྨོངས་པ་བདག་ནི་ཚེ་རབས་ཐམས་ཅད་དུ། །ངན་སོང་གསུམ་དུ་དུ་ཁ་གྱུར་ཀྱང་སླའི། །བདག་གི་དུས་གསུམ་བསགས་པའི་དགེ་བ་དེས། །འགྲོ་བས་ཞི་བདེའི་གོ་འཕང་ཐོབ་གྱུར་ཅིག །དཀར་ཆག་འདི་ནི་ནོར་བུ་རིན་ཆེན་ཏེ།
།བློ་ལྡན་རྣམས་ཀྱི་བཞེད་པ་ཀུན་འབྱུང་ཞིང་། །དུམ་བུ་རེས་ཀྱང་དགོས་འདོད་འགྲུབ་པའི་ཕྱིར། །ནོར་བུ་རིན་ཆེན་ཅི་ཡི་ཕྱིར་མ་ཡིན། །ཡིད་བཞིན་ནོར་བུ་འདི་ནི་སུས་འཛིན་པ།
།དམ་པ་རྣམས་དང་གང་དུ་མཇལ་གྱུར་ཀྱང་། །ཐུགས་ལ་དགའ་བ་ཡང་ཡང་སྐྱེད་ནུས་པས། །མཁས་པའི་མདུན་སར་དེ་ཉིད་མཆོག་ཏུ་འགྱུར། །ཆོས་ལྡན་སྐྱེས་བུ་གང་དུ་འདུག་ནའང་། །ཚིག་གི་དཔལ་འདིས་ཡིད་ཀྱི་དགའ་བ་འཕེལ།
།ཉོན་མོངས་རང་དགར་སྤྱད་པས་བློ་བྲིད་པ། །

རིགས་ངན་བླུན་པོ་རྣམས་ལ་དེ་ལྟ་ཡིན། །ཆོས་རྣམས་མ་ལུས་རོ་གཅིག་མངོན་གྱུར་ནས། །མིང་ཚིག་ཡི་གེའི་ཚགས་དང་རབ་བྲལ་ཡང་། །བདག་བློ་སིམ་མཛད་དཔལ་ལྡན་བླ་མ་ཡི། །བཀྲ་ཤིས་དེས་ཀྱང་དེང་འདིར་བཀྲ་ཤིས་ཤོག
།དཀོན་མཆོག་གསུམ་དང་མཚན་བཟང་དཔེ་བྱད་སོགས། །དུ་མ་རོ་གཅིག་སྐྱབས་གསུམ་དབྱེར་མེད་པའི། །སྐྱབས་གནས་མཐར་ཐུག་ཡོངས་གྲུབ་དེ་བཞིན་ཉིད། །བཀྲ་ཤིས་དེས་ཀྱང་དེང་འདིར་བཀྲ་ཤིས་ཤིག །ཁྲ་བ་མེད་ཀྱང་འཇིགས་རུང་རྡམ་པའི་སྒྲས།།སྡང་བ་མེད་ཀྱང་བདུད་རིགས་ཚར་བཅད་ནས།
།ཆགས་མ་མེད་ཀྱང་རྗེས་འཛིན་བསྲུངས་མ་ཡི། །བཀྲ་ཤིས་དེས་ཀྱང་དེང་འདིར་བཀྲ་ཤིས་ཤོག །ཆོས་རྒྱལ་མང་པོས་བཀུར་བའི་གདུང་རབས་ལ་བརྟེན་ནས།བསྟན་འཛིན་གྱི་གང་ཟག་དང་།
ཆོས་སྐྱོང་བའི་རྒྱལ་པོ་ཇི་ལྟར་བྱོན་པའི་དཀར་ཆག་འདི་ནི། མེ་ཕོ་འབྲུག་གི་ལོ་ཆུ་སྟོད་ཀྱི་དཀར་པོའི་ཚེས་གཉིས་གཟའ་ཕུར་བུ་སྐར་མ་རྒྱལ་ལ་བབ་པའི་ཚེ་རྫོགས་པར་བྲིས་པའི་ཡི་གེ་པ་ནི་ལྷག་རུ་བ་ཚུལ་རྒྱལ་ལོ།
།གང་ཞིག་ཐོས་པས་ཚིམ་པ་གང་། །བསྟན་འཛིན་མཛད་པ་ཇི་བཞིན་བསྟན། །

མཁས་པའི་ཚིག་དོན་འཆད་ལ་མཁས། །ཚུལ་བཞིན་བདེན་པར་སྨྲ་བའི་ཚུལ། །དོན་རྒྱན་རྣམ་པར་གསལ་བ་ལ། །ཚིག་རྒྱན་མཛེས་པས་མཚམས་སྦྱར་ནས། །སྨྲ་བ་དེ་ཡི་སྙིང་ལ་ནི། །ངག་གི་དབང་ཕྱུག་ཞུགས་པར་ངེས། །བཀྲ་ཤིས་པར་གྱུར་ཅིག
།དགེའོ། །

